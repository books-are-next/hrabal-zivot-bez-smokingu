<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Dandy v&nbsp;montérkách">
    <meta name="apple-mobile-web-app-capable" content="yes">
    <title>Dandy v&nbsp;montérkách</title>
    <link rel="stylesheet" href="./style/style.min.css" media="screen" integrity="sha256-suCzP2DeAjpjfeO4Ne4lRICbrGRKid9aAmWDin20Cww=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Bohumil Hrabal: Život bez smokingu">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Život bez smokingu">
    <meta property="og:title" content="Život bez smokingu">
    <meta property="og:type" content="book">
    <meta property="og:book:author" content="Bohumil Hrabal">
    <meta property="twitter:title" content="Bohumil Hrabal: Život bez smokingu">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./zivot_bez_smokingu_009.html">
    <link rel="next" href="./zivot_bez_smokingu_011.html">
    <meta name="nb-order" content="6">
    <link rel="self" href="zivot_bez_smokingu_010.html">
    <meta name="nb-identifier" content="hrabal-zivot-bez-smokingu-43e2335">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="9813" data-nb-chars="59308">
    <nav role="doc-toc">
      <ul class="plain section">
        <li><a href="zivot_bez_smokingu_005.html">Citát</a></li>
        <li><a href="zivot_bez_smokingu_006.html">Božské děti</a></li>
        <li><a href="zivot_bez_smokingu_007.html">Život bez smokingu</a></li>
        <li><a href="zivot_bez_smokingu_008.html">Autíčko</a>
          <ol class="headings-toc">
            <li><a href="zivot_bez_smokingu_008.html#prolog">Prolog</a></li>
            <li><a href="zivot_bez_smokingu_008.html#1">1</a></li>
            <li><a href="zivot_bez_smokingu_008.html#2">2</a></li>
            <li><a href="zivot_bez_smokingu_008.html#3">3</a></li>
            <li><a href="zivot_bez_smokingu_008.html#4">4</a></li>
            <li><a href="zivot_bez_smokingu_008.html#5">5</a></li>
            <li><a href="zivot_bez_smokingu_008.html#6">6</a></li>
            <li><a href="zivot_bez_smokingu_008.html#7">7</a></li>
            <li><a href="zivot_bez_smokingu_008.html#8">8</a></li>
            <li><a href="zivot_bez_smokingu_008.html#9">9</a></li>
            <li><a href="zivot_bez_smokingu_008.html#epilog">Epilog</a></li>
          </ol>
        </li>
        <li><a href="zivot_bez_smokingu_009.html">Rukověť pábitelského učně</a></li>
        <li><a href="zivot_bez_smokingu_010.html">Dandy v&nbsp;montérkách</a></li>
        <li><a href="zivot_bez_smokingu_011.html">Dovolená</a></li>
        <li><a href="zivot_bez_smokingu_012.html">Hospodská historka</a></li>
        <li><a href="zivot_bez_smokingu_013.html">Moje Libeň</a></li>
        <li><a href="zivot_bez_smokingu_014.html">Proč píšu?</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zivot_bez_smokingu_009.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="18"><span class="idea" data-nb-ref-number="1" id="idea1" data-nb-words="3" data-nb-chars="18">Dandy v&nbsp;montérkách</span></h1>
        <section>
          <p class="chunk" data-nb-ref-number="2" data-nb-words="314" data-nb-chars="2023"><span class="idea" data-nb-ref-number="2" id="idea2" data-nb-words="314" data-nb-chars="2023">Vladimír dovedl zaměnit sebe za&nbsp;materiál, který je&nbsp;zraňovaný, dovedl sebe zaměnit ale i&nbsp;za nástroj, který zraňuje, dovedl se&nbsp;proměnit v&nbsp;pracující výbušný motor, dovedl stát se&nbsp;nejen padající vodou do&nbsp;kola turbíny, ale současně se&nbsp;stát i&nbsp;tou turbínou, dlouho postával před pracující míchačkou a&nbsp;sám sebe vysypával v&nbsp;podobě tekuté malty do&nbsp;připraveného kalfasu, dopravní značky prožíval jako skutečnou situaci na&nbsp;silnici a&nbsp;jakýkoliv náčrtek k&nbsp;plánu stavby okamžitě viděl jako hotovou stavbu, jakoukoliv sazenici dovedl donutit silou své fantazie do&nbsp;květu a&nbsp;květ do&nbsp;plodu, jakoukoliv explozi dovedl prožít tak, až&nbsp;omdlel. Dívat se&nbsp;na&nbsp;Vladimíra hrajícího si&nbsp;s&nbsp;dětmi bylo zážitkem. Vladimírovy proměny v&nbsp;to dítě, se&nbsp;kterým hovořil, se&nbsp;kterým si&nbsp;hrál, protože tak jako pro dítě i&nbsp;pro Vladimíra každý nalezený kamínek, hrst písku, několik lupenů, všechno Vladimír dovedl učinit živoucím ve&nbsp;směru fantazie, všechny Vladimírem nalezené předměty v&nbsp;jeho opatrných prstech se&nbsp;stávaly vzácnými poštovními známkami, klenotnickým zbožím, třaskavinou, tu&nbsp;svoji fabriku proto považoval za&nbsp;národní galerii, za&nbsp;depozitář těch nejvzácnějších bul a&nbsp;listin, za&nbsp;poklad ve&nbsp;sklepeních státní banky, za&nbsp;botanickou zahradu a&nbsp;Národní muzeum. Když kráčel halou té&nbsp;své fabriky, kráčely s&nbsp;ním světové dějiny všech výtvarných umění, slyšel ty&nbsp;nejsilnější symfonie, kráčel tou fabrikou jak hipsterský anděl, dharmovský vandrák, který ale své rozbité montérky dovedl pyšně nosit jak brummlovský dandy své elegantní a&nbsp;módní šaty, každý předmět jen tak pohozený v&nbsp;koutě fabriky pro Vladimíra byl román na&nbsp;pokračování, smetal prach s&nbsp;trámu a&nbsp;beden fabriky jako zlatník chytající zlatý prach do&nbsp;zástěry při obrábění prstenu a&nbsp;zlatých broží, otevřená vrata do&nbsp;jeho dílny se&nbsp;měnila v&nbsp;otevřené brány do&nbsp;ráje, ve&nbsp;kterém si&nbsp;Vladimír nikdy nepřál nic změnit, všechno, co&nbsp;ve&nbsp;fabrice viděl, všechno v&nbsp;jeho mysli se&nbsp;třpytilo, bylo zalito měsíčním jasem, magickým svitem, který obtahoval rtutí všechny stroje a&nbsp;všechny nástroje a&nbsp;vůbec všechno, co&nbsp;bylo na&nbsp;dosah jeho očí.</span></p>
          <p class="chunk" data-nb-ref-number="3" data-nb-words="113" data-nb-chars="702"><span class="idea" data-nb-ref-number="3" id="idea3" data-nb-words="113" data-nb-chars="702">Vladimír nechtěl tedy podat pouhý obraz, zrcadlo své fabriky, ani pohled sám na&nbsp;sebe a&nbsp;jak pracují i&nbsp;ti druzí, ale usiloval, aby sám se&nbsp;stal fabrikou, aby se&nbsp;stal prací, aby vtekl do&nbsp;pracovních postupů a&nbsp;při tom aby prožíval shodně všechno to, co&nbsp;zažívají materiály a&nbsp;nástroje, čím trpí jeho duralové a&nbsp;měděné matrice, jaké barvy zdobí rozpálený kov, když z&nbsp;motýlové červeně chladne do&nbsp;blankytných modří, jaká je&nbsp;barevná struktura okují a&nbsp;svařovaných desek acetylenovým plamenem, aby nakonec sám sebe prohnal i&nbsp;s&nbsp;matricí satinýrkou, jak ložní prádlo mandlem, aby svoje trojrozměrné tělo proměnil v&nbsp;dvourozměrný grafický list, aby do&nbsp;jednorozměrného řádku svého deníku mohl napsat… Jsem ten, který jsem.</span></p>
        </section>
        <section>
          <p class="chunk" data-nb-ref-number="4" data-nb-words="1175" data-nb-chars="6864"><span class="idea" data-nb-ref-number="4" id="idea4" data-nb-words="1175" data-nb-chars="6864">Myslím na&nbsp;jeden den v&nbsp;tom roce padesát dva, kdy mne navštívil strýc Pepin a&nbsp;Vladimír, koupili jsme si&nbsp;dva veliké pytlíky rohlíků a&nbsp;vydali jsme se&nbsp;navštívit pana Fišera, se&nbsp;kterým jsem jezdil na&nbsp;Kladno, kterému se&nbsp;tak na&nbsp;hutích zalíbilo, že&nbsp;z&nbsp;brigádníka se&nbsp;stal zaměstnancem hutí, který svůj volný čas sedával v&nbsp;hostinci pana Vice U&nbsp;Karla Čtvrtého, kam chodil na&nbsp;pivo se&nbsp;svojí paní. Vladimír měl dobrou náladu, seděli jsme u&nbsp;stolu a&nbsp;Vladimír vyprávěl o&nbsp;svém explosionalismu, strýc Pepin držel Vladimíra za&nbsp;ruku, vzlykal a&nbsp;nebránil se&nbsp;proudům slzí, protože Vladimír připadal Pepinovi jako Mozart a&nbsp;Goethe, jako symfonista Ištván, který žalem nad tím, že&nbsp;mu&nbsp;chyběly noty do&nbsp;jeho skladbičky, tak utrhl lustr. A&nbsp;pili jsme pivo za&nbsp;pivem a&nbsp;přikusovali k&nbsp;tomu rohlíky, hostinský pan Vic, zasypaný bílými vlasy, a&nbsp;snad proto mu&nbsp;říkali Bílý žid, přinášel další piva a&nbsp;naslouchal hovoru a&nbsp;nevázanému veselí. A&nbsp;Vladimír, když viděl, že&nbsp;hostinský i&nbsp;pan Fišer a&nbsp;jeho paní mu&nbsp;naslouchají, snad aby podal ohromující důkaz, že&nbsp;je&nbsp;umělec, že&nbsp;je&nbsp;kreslíř, vytáhl z&nbsp;aktovečky skicák a&nbsp;tu i&nbsp;ostatní stoly tichly a&nbsp;hosté se&nbsp;zvedali, přes ramena našeho stolu se&nbsp;dívali, jak Vladimír rychle kreslil portréty pana Fišera a&nbsp;jeho paní, strýc Pepin do&nbsp;toho nadšeně volal, kdyby Vladimír měl to&nbsp;štěstí a&nbsp;žil za&nbsp;časů císaře Františka Josefa, tak jako Štraus, že&nbsp;by&nbsp;císař s&nbsp;Vladimírem kamarádil, dokonce že&nbsp;by&nbsp;Vladimíra vzal sebou do&nbsp;Šonbrůnu a&nbsp;vyvedl jej za&nbsp;rameno na&nbsp;balkón a&nbsp;volal na&nbsp;celou Vídeň, která přišla císaři holdovat k&nbsp;jeho narozeninám… Tohle je&nbsp;císař, ne&nbsp;já, tady Vladimír je&nbsp;císař… A&nbsp;strýc se&nbsp;rozplakal, neutíral si&nbsp;slzy a&nbsp;Vladimír tu&nbsp;chvíli byl císařem v&nbsp;hostinci U&nbsp;Karla Čtvrtého, protože dokázal nakreslit tak přesně pana Fišera a&nbsp;jeho paní, že&nbsp;i&nbsp;já jsem zvadnul, myslil jsem si&nbsp;ten čas, že&nbsp;Vladimír už&nbsp;neumí, dokonce že&nbsp;vůbec neumí nakreslit lidskou tvář podle živého modelu, a&nbsp;musel jsem uznat, že&nbsp;Vladimír udělal kresby, které by&nbsp;mohly být hned zapaspartované a&nbsp;zarámované a&nbsp;pověšené na&nbsp;zdi. Zapadalo slunce a&nbsp;ozařovalo zakouřený lokál, pili jsme dál ta&nbsp;krásná piva, desítečky ze&nbsp;Smíchova, hostinský pan Vic byl poctěn tím, že&nbsp;nám tak chutná, přinesl celý košík rohlíků a&nbsp;my jsme s&nbsp;chutí křoupali rohlíky a&nbsp;Vladimír nakreslil můj portrét a&nbsp;potom i&nbsp;strýce Pepina, a&nbsp;zase jeho kresba tužkou kolovala a&nbsp;hosté byli poctěni tím, že&nbsp;vidí krásného malíře a&nbsp;hlavně, že&nbsp;na&nbsp;kresbě vystihnul tak rysy každé té&nbsp;tužkou kreslené tváře, že&nbsp;strýc Pepin křičel, že&nbsp;Vladimír musí přijít do&nbsp;Nymburka a&nbsp;musí mu&nbsp;namalovat obraz v&nbsp;sedmero barvách. A&nbsp;pak se&nbsp;v&nbsp;lokále rozsvítilo a&nbsp;všichni jsme pili dál smíchovskou desítečku, Vladimír zářil, cítil všechny ty&nbsp;obdivné pohledy pijáků piva, a&nbsp;se strýcem Pepinem chodil na&nbsp;pisoár a&nbsp;rozepínal strýci poklopec, protože strýc Pepin byl tak rozrušený, že&nbsp;se&nbsp;mu&nbsp;třásly ruce. A&nbsp;pak už&nbsp;hostinský kasíroval, jeho dcera umývala sklenice v&nbsp;dřezu a&nbsp;otáčela je&nbsp;na&nbsp;stále mokřejší utěrky rozložené na&nbsp;odkládacím stole… A&nbsp;Vladimír znovu se&nbsp;pokusil nakreslit pana Fišera a&nbsp;jeho paní v&nbsp;plném smíchu, dokonce nakreslil paní Fišerovou jak šilhá, strýc Pepin se&nbsp;rozhodl, že&nbsp;musí něco zazpívat na&nbsp;počest tak krásného večera, a&nbsp;nejdřív zazpíval strašlivým hlasem… Na&nbsp;břehu jezera, klokotá slavíček… a&nbsp;potom, když si&nbsp;odkašlal, zazpíval árii Ó&nbsp;vy lípy, ó&nbsp;vy&nbsp;lípy, óoooo vy&nbsp;lííípy… tak strašlivě strýc Pepin řval… hostinský a&nbsp;jeho dcera stáli zděšeni, avšak když viděli, že&nbsp;Vladimír se&nbsp;rozplakal nad tím krásným hlasem strýce Pepina, a&nbsp;držel se&nbsp;strýce za&nbsp;ruce a&nbsp;pak, když strýc dorval, tak si&nbsp;v&nbsp;pláči oba dali upřimnou hubičku a&nbsp;setrvali v&nbsp;přátelském objetí, hostinský poprosil pana Fišera a&nbsp;oba šli do&nbsp;přístěnku a&nbsp;pak do&nbsp;bytu, aby za&nbsp;chvíli, když dcera pana hostinského stáhla roletu, aby pan Vic vcouval do&nbsp;lokálu a&nbsp;s&nbsp;panem Fišerem snesli z&nbsp;prvního patra harmonium. A&nbsp;Vladimír se&nbsp;zvedl a&nbsp;rozpřáhl ruce, byl na&nbsp;vrcholku nějakého velikého štěstí… A&nbsp;pak pan Vic, starý muž zasypaný šedinami, usedl v&nbsp;tom parném létě za&nbsp;harmonium a&nbsp;začal hrát koledy a&nbsp;vánoční písně na&nbsp;počest Vladimíra, umělce, který v&nbsp;jeho lokále ukázal svými kresbami, že&nbsp;to&nbsp;umí… Pan Fišer položil ruku Vladimírovi na&nbsp;rameno a&nbsp;řekl… Bílej žid vás musí mít tuze rád, protože na&nbsp;harmonium nám hraje, nám štamgastům, jen o&nbsp;vánocích. Strýc Pepin dodal… Tohle kdyby viděl a&nbsp;slyšel pantáta Štraus, tak by&nbsp;napsal operetu, která by&nbsp;otřásla světem. A&nbsp;pan Vic se&nbsp;zvednul, Vladimír mu&nbsp;podal kresbu, na&nbsp;kterou rychle načrtl pana Vice, jak hraje na&nbsp;harmonium, pan Vic ji&nbsp;znalecky prohlédl a&nbsp;řekl… Pánové, byli jste mými hosty, ale je&nbsp;čas jít spát, já&nbsp;ráno čistím trubky… A&nbsp;dal bradou znamení, pan Fišer se&nbsp;zvedl a&nbsp;harmonium opatrně čtyřručně nesené zmizelo v&nbsp;přístěnku. Z&nbsp;kuchyně přinesla dcera pana hostinského hrnec horké vody, nasypala do&nbsp;něj sodu a&nbsp;ještě jednou opláchla mocným šplícháním všechny sklenice. Pára stoupala z&nbsp;hrnce a&nbsp;zavírala se&nbsp;nad jejíma zmáčenýma vlasama a&nbsp;bylo ticho a&nbsp;všichni jsme se&nbsp;dívali jako na&nbsp;zjevení, kterak dcera pana hostinského kladla jednu sklenici vedle druhé sklenice, vzhůru nohama na&nbsp;mokré utěrky, které tlumily zvuk skla. Vladimír se&nbsp;zvednul, zavrávoral, pak zíral na&nbsp;třpytící se&nbsp;sklenice, něžně se&nbsp;dotknul prstama sklenic, prstem objel cínové hrany výčepního pultu, a&nbsp;když se&nbsp;podíval na&nbsp;dceru pana hostinského, která už&nbsp;byla v&nbsp;letech, ona zvedla oči a&nbsp;zadívala se&nbsp;na&nbsp;Vladimíra, tak stáli ti&nbsp;dva proti sobě jako jazýčky váhy v&nbsp;rovnováze a&nbsp;Vladimír ze&nbsp;své aktovečky přinesl a&nbsp;podal do&nbsp;mokré ruky dcery pana hostinského Vice svůj explosionalistický manifest a&nbsp;několik grafických listů, pak pan Fišer a&nbsp;jeho paní si&nbsp;vybrali z&nbsp;kreseb ty&nbsp;svoje tváře, o&nbsp;kterých si&nbsp;mysleli, že&nbsp;jsou nejlepší, ostatní kresby mi&nbsp;Vladimír daroval, když je&nbsp;opatřil datem a&nbsp;podpisem. A&nbsp;já jsem byl svědkem toho, kterak Vladimír to&nbsp;umí… A&nbsp;to byl nejvyšší čas, abychom vešli zadním vchodem do&nbsp;tmy rozdělované pouličními lucernami, světlem řinčících tramvají, reflektorů aut. Už&nbsp;ani jsme se&nbsp;nerozloučili, neměli jsme čas se&nbsp;rozloučit s&nbsp;manželi Fišerovými, protože jsme vrávorali tam dolů, k&nbsp;Rokytce, a&nbsp;pak jsme vešli do&nbsp;chodby tam na&nbsp;Hrázi, kde všichni jsme ode zdi ke&nbsp;zdi té&nbsp;oprýskané a&nbsp;mokré zdi si&nbsp;umazávali rukávy kabátů, abychom vešli do&nbsp;mého bytu a&nbsp;vařili si&nbsp;kávu, zatímco strýc Pepin ležel na&nbsp;zádech s&nbsp;rozhozenýma nohama a&nbsp;rukama a&nbsp;plival ke&nbsp;stropu. Vladimír se&nbsp;nad něj naklonil, vzal mu&nbsp;ruku a&nbsp;ohmatal mu&nbsp;tep. Jak je&nbsp;vám, strýčku Pepine? optal se. Strýc Pepin ležel dál na&nbsp;zádech, oddychoval a&nbsp;usmíval se… Zase jsme slavně zvítězili, pravda? řekl. Jak je&nbsp;vám? optal se&nbsp;znovu starostlivý Vladimír. Jezdějí mi&nbsp;v&nbsp;hlavě rychlíky… řekl Pepin a&nbsp;já jsem jako vykládací karty rozložil po&nbsp;stole těch šest kreseb, které zbyly… Strýc Pepin dál plival ke&nbsp;stropu a&nbsp;Vladimír mu&nbsp;ohmatával tep a&nbsp;trnul. Nemám skočit pro doktora Adama? Ale strýc Pepin mávnul rukou. Co&nbsp;máte z&nbsp;toho! řekl, škoda že&nbsp;u&nbsp;Karla Čtvrtýho nebyl s&nbsp;náma císař František Josef, ten by&nbsp;hostinskýho povýšil do&nbsp;šlechtickýho stavu a&nbsp;dal mu&nbsp;řád zlatýho vorla…</span></p>
        </section>
        <section>
          <p class="chunk" data-nb-ref-number="5" data-nb-words="652" data-nb-chars="4124"><span class="idea" data-nb-ref-number="5" id="idea5" data-nb-words="652" data-nb-chars="4124">Vladimír byl umělec a&nbsp;člověk, který každý den sám se&nbsp;sebou sepisoval rozvážný účet své morality. Tak, jako utrácel všechny své peníze ten den, aby nakonec si&nbsp;vypůjčil šedesát halířů na&nbsp;tramvaj, tak nesnesl, aby potlačoval svoje emoce, svoje vytěsněná přání. Nemohl si&nbsp;dopřát ten ušlechtilý luxus potlačených vznětů. Celou svojí osobností všechno to, co&nbsp;měl proti společnosti i&nbsp;proti sám sobě, musel co&nbsp;nejrychleji uvést do&nbsp;pohybu, aby se&nbsp;zčistil, aby se&nbsp;zahojil, aby mohl dál žít bez pocitu své hamby a&nbsp;urážky, kterou na&nbsp;něm spáchali ti&nbsp;druzí. Okamžitě se&nbsp;musel vyzpovídat, sám se&nbsp;sebou udělat prověrku, zavíst automatický text. V&nbsp;tu chvíli velikých přetlaků morálních situací tesal do&nbsp;linolea ty&nbsp;svoje mírový výzvy, psal ty&nbsp;nekonečné dopisy, ve&nbsp;kterých se&nbsp;ospravedlňoval, nebo ma­niakálně útočil, v&nbsp;těch chvílích musel vyprázdnit svoje podvědomí, aby byl čistý. A&nbsp;právě ten očisťovací proces byla jeho ušlechtilost. Vladimír tedy neměl Treppengedanken, kdy to, co&nbsp;měl říci na&nbsp;soudě, vyříkával si&nbsp;cestou po&nbsp;schodech ze&nbsp;síní a&nbsp;pak cestou domů. Vladimír musel všechno říci hned a&nbsp;teď. Avšak ne&nbsp;vždycky se&nbsp;dařilo. Proto ten jeho velký křik a&nbsp;řev, proto ty&nbsp;jeho brachiální agrese, Vladimír byl schopen zvednout skoro metrákovou desku a&nbsp;mávat s&nbsp;ní jako s&nbsp;dopadníkem, Vladimír byl schopen vzít v&nbsp;pátém patře tam na&nbsp;Kostnickém náměstí těžká litinová kamna, seběhnout s&nbsp;nimi do&nbsp;sklepa a&nbsp;zase je&nbsp;hravě vynést nahoru a&nbsp;postavit je&nbsp;tam, kde je&nbsp;vzal. Proto Vladimír o&nbsp;pauzách ve&nbsp;fabrice, cestou domů z&nbsp;práce potřeboval ten zástup svých učedníků, proto potřeboval tu&nbsp;svoji hospodu a&nbsp;stůl pijáků piva, aby hovorem se&nbsp;čistil a&nbsp;uváděl do&nbsp;nulté situace své morality. A&nbsp;proto, když stanul před matricí, před duralovými a&nbsp;měděnými deskami, proto dovedl přistoupit ke&nbsp;své práci tak jako kněz k&nbsp;ranní mši, když se&nbsp;postil. Lze se&nbsp;domnívati, že&nbsp;všechno, co&nbsp;Vladimír měl v&nbsp;sobě, všechno vyříkal seriály svých flíčků, kdy si&nbsp;natrhl kloub nebo bříško prstů a&nbsp;otiskoval na&nbsp;papírky svou krví asociativní dekalky, aby pak tužkou dokreslil shodné tvary v&nbsp;pasívních otiscích, a&nbsp;tak je&nbsp;učinil aktivními, aby dokreslil tam znaky svého osudu, tak, jako lze uhádnouti lidský osud ze&nbsp;sedliny černé kávy, z&nbsp;písku, ze&nbsp;siločar lidské dlaně, tak Vladimír přešel k&nbsp;aktivní grafice, aby svými výrazovými prostředky nástrojaře zraňoval rytmicky pod úhlem jistého dojetí plochu matrice tak dlouho, až&nbsp;do&nbsp;ní&nbsp;vyříkal zbytek svého podvědomí, aniž slevil od&nbsp;stavebnosti zlatých řezů a&nbsp;zákonitostí estetických pravidel. Teprve aktivní grafikou nalezl Vladimír tajemství, jak se&nbsp;stát dítětem, hrajícím si&nbsp;dítětem na&nbsp;prahu už&nbsp;nikoliv uzamčeného domu, ale u&nbsp;otevřených veřejí, kterými lze uvidět podstatu věcí i&nbsp;lidských událostí a&nbsp;osudů, aniž věděl, že&nbsp;Platon řekl, že&nbsp;jedině jednotlivina dotažená do&nbsp;mrti, ke&nbsp;své horní úvrati, může zjevit podstatu. Tyto aktivně zraněné matrice, to&nbsp;byla ta&nbsp;krásná kůže na&nbsp;zádech milenky a&nbsp;milence, kůže zraňovaná pěti prsty, které svíraly lidské tělo, na&nbsp;matricích byly všechny Vladimírovy milostné křeče, ty&nbsp;duralové a&nbsp;měděné desky ale byly i&nbsp;prostěradlem, do&nbsp;kterého se&nbsp;zatínaly a&nbsp;jej protrhávaly prsty člověka, který umíral, byl blízek smrti. A&nbsp;navíc, Vladimír, který miloval a&nbsp;do mrtě znal strukturu materiálů i&nbsp;kovových nástrojů, svým hmatovým prožitkem dovedl kromě svého osudu zaznamenat drama, které se&nbsp;odehrává kovem v&nbsp;kovu. A&nbsp;strukturálními grafikami Vladimír navíc vnesl do&nbsp;dramatického prostoru ještě čas, kdy vlepoval piliny, špony, nitě, stočené drátky, jako by&nbsp;to, co&nbsp;ubral z&nbsp;matrice v&nbsp;aktivních grafikách, tady opět to, co&nbsp;vzal, zase vracel. Tak vznikly ty&nbsp;líbezné magnetické grafiky, na&nbsp;kterých geometrické vířivé usazeniny ocelových pilin kolem dvou center a&nbsp;ohnisek elipsy vytvořily usazeninu času, hravost a&nbsp;zákonitost té&nbsp;první přírody, to, o&nbsp;co celou svojí grafikou na&nbsp;duralových a&nbsp;měděných deskách usiloval Vladimír… organon. Nikoliv opsanou přírodu, ale snažit se&nbsp;postupovat tak, jako pracuje příroda, kumuly mračen, plísněmi a&nbsp;skvrnami na&nbsp;starých zdích, prasklinami ve&nbsp;vyschlém řečišti, rozpukanými polními cestami za&nbsp;letních dlouhých veder, kdy děti do&nbsp;štěrbin zasunují psaníčka, ve&nbsp;kterých vyříkaly svoje tajemství.</span></p>
          <p class="chunk" data-nb-ref-number="6" data-nb-words="135" data-nb-chars="843"><span class="idea" data-nb-ref-number="6" id="idea6" data-nb-words="135" data-nb-chars="843">Vladimír ani nepotřeboval říkat, ke&nbsp;které třídě té&nbsp;naší společnosti patří. Ve&nbsp;Vysočanech, když šel z&nbsp;práce, tak jeho první hospoda byla na&nbsp;Zastávce. Ostatně tady po&nbsp;dopolední šichtě si&nbsp;zašli na&nbsp;pivo všichni ti&nbsp;jeho přátelé z&nbsp;práce, dělníci a&nbsp;učedníci, a&nbsp;tady Vladimír vykoupaný a&nbsp;načesaný pil tu&nbsp;svoji desítečku, pro Vladimíra jiné pivo neexistovalo než desítka, dešťovka, jak říkal. Tady jen tak trošku popil a&nbsp;pak kráčel už&nbsp;doprovázen svými přáteli dál, někdy se&nbsp;stavil u&nbsp;Čížků, ale nejraději&nbsp;šel ke&nbsp;Kaštanu. Tady zase obklopen svými přáteli, slavnostně jim vyprávěl o&nbsp;tom svém explosionalismu. Tady vyprávěl něžnosti svých erotických a&nbsp;sexuálních představ, tady pil jednu desítku za&nbsp;druhou, vcházel na&nbsp;temný pisoár a&nbsp;tam močil na&nbsp;krásné tvary, na&nbsp;linie, na&nbsp;kresby, na&nbsp;sírovou žluť, do&nbsp;které přecházela vytérovaná, neustále svlažovaná stěna.</span></p>
          <p class="chunk" data-nb-ref-number="7" data-nb-words="1463" data-nb-chars="8833"><span class="idea" data-nb-ref-number="7" id="idea7" data-nb-words="1463" data-nb-chars="8833">Právě pro tuto intimní toaletu obyčejných hospod a&nbsp;hostinců Vladimír měl smysl, tady nacházel svoji inspiraci ke&nbsp;svým aktivním i&nbsp;strukturálním grafikám, tady uvolněným hovorem se&nbsp;dobíral vět, na&nbsp;kterých stavěl svoji estetiku. Tady také měl svoje posluchače, protože tady Vladimír byl skutečný krasavec, tady se&nbsp;lišil od&nbsp;ostatních, ale tím že&nbsp;se&nbsp;Vladimír lišil, dovedl se&nbsp;rovnati svému prášku, dovedl zavádět hovory s&nbsp;těmi už&nbsp;opilými a&nbsp;zlými, tady Vladimír dovedl upoutat pozornost těch, kteří se&nbsp;rozváděli, kteří vytahovali obsílky k&nbsp;soudu, kteří se&nbsp;vraceli z&nbsp;kriminálu nebo na&nbsp;kriminál čekali. To&nbsp;byli ti&nbsp;nejvděčnější posluchači a&nbsp;nakonec přátelé Vladimírovi, protože právě pro tyto vyděděnce Vladimír přinášel nebo tvořil a&nbsp;pak přinášel grafické listy, které rozdával s&nbsp;podpisem. A&nbsp;protože každý z&nbsp;těch jeho početných přátel měl představu o&nbsp;umělci zkreslenou učebnicemi, literaturou a&nbsp;televizí a&nbsp;filmem, žasli, a&nbsp;podezí­rali Vladimíra, že&nbsp;to&nbsp;co&nbsp;dělá, že&nbsp;nemůže být uměním, když ty&nbsp;svoje grafické listy rozdává v&nbsp;hospodě a&nbsp;nic za&nbsp;to&nbsp;nechce, dokonce je&nbsp;poctěn tím, že&nbsp;může darovat… A&nbsp;jak na&nbsp;Zastávce, tak u&nbsp;Čížků, tak u&nbsp;Kaštanu hospoda duněla hovorem a&nbsp;výkřiky, tady se&nbsp;rozlévalo pivo na&nbsp;ubrusy, které nikdo neměnil, protože to&nbsp;bylo zbytečné, tady se&nbsp;házely sirky na&nbsp;podlahu také politou pivem, tady bývaly vždycky popelníky vrchovaté vajglů, tady bylo možno z&nbsp;rozlité kávy na&nbsp;ubrusech číst osud toho, kdo to&nbsp;rozlil. Lidé, kteří jej neznali, posílali mu&nbsp;štamprlata jen proto, že&nbsp;byli poctěni tím, že&nbsp;uviděli krásného člověka, protože Vladimír, když se&nbsp;zvedl a&nbsp;kráčel na&nbsp;pisoár, tak jako by&nbsp;se&nbsp;v&nbsp;hostinci rozsvítil křišťálový lustr. Nikdo nevěřil svým očím a&nbsp;uším, když se&nbsp;Vladimír vrátil a&nbsp;pokorně dál svému stolu s&nbsp;velikou nerozlišující pozorností vykládal o&nbsp;svých problémech tvoření i&nbsp;svých velkých Vzorech, o&nbsp;panu Mathieu, o&nbsp;Jacksonovi Pollockovi, a&nbsp;tak hosté hostinců mlčeli, naslouchali, dívali se&nbsp;na&nbsp;Vladimíra, zdali to, co&nbsp;říká, je&nbsp;pravda, zdali to&nbsp;vůbec pravdou může být, a&nbsp;Vladimír svýma očima všechny ujistil, že&nbsp;se&nbsp;nevydává nadarmo, že&nbsp;umazal podezíravé duše pijáků piva navždycky. Nakonec Vladimír se&nbsp;zvednul, a&nbsp;když odcházel, tak mu&nbsp;od&nbsp;jeho stolu všichni podávali ruku, a&nbsp;Vladimír podal ruku i&nbsp;výčepnímu, a&nbsp;vycházel těmi zasklenými dveřmi od&nbsp;Kaštanu, aby minul restauraci u&nbsp;Lípy, protože tady se&nbsp;čepovalo plzeňské pivo, a&nbsp;Vladimír miloval jen tu&nbsp;svoji dešťovku, tu&nbsp;svoji desítku. Když ale šel se&nbsp;mnou, tam od&nbsp;Kaštanu jsem jej pozval k&nbsp;Lípě, uvolil se&nbsp;a&nbsp;vešel se&nbsp;mnou. Aby pak kráčel kousek dolů, tam byl jeho bufet U&nbsp;ruského dvora, tady si&nbsp;dával utopence nebo rybičku naloženou v&nbsp;láku a&nbsp;přinesl dvě sklenice desítky. Tady u&nbsp;Dvora bývalo vždycky temno, tady býval klid, tady pili ty&nbsp;svoje kávičky a&nbsp;pivo cikáni, náhodní chodci, tady u&nbsp;Ruského dvora se&nbsp;nedalo sedět, tady byly jen pulty na&nbsp;stojačku, tady byla tišina a&nbsp;klid, proti ostatním živým hostincům. Ostatně tam na&nbsp;Zastávce byl lokál, tam se&nbsp;pilo pivo taky na&nbsp;stojačku, tady taky byly jen pulty. Avšak od&nbsp;Ruského dvora Vladimír přecházel do&nbsp;Libně, aby navštívil pana Vaništu, tady v&nbsp;hostinci u&nbsp;Hausmanů, tady Vladimír měl svého velkého obdivovatele pana Vaništu, pana vedoucího a&nbsp;výčepáka a&nbsp;jídlonosiče v&nbsp;jedné osobě, pan Vaništa Vladimírka vítal jako svého přítele, podával mu&nbsp;ruku, držel jej za&nbsp;rameno a&nbsp;vzhlížel do&nbsp;Vladimírových očí, jako by&nbsp;se&nbsp;díval do&nbsp;lustříku na&nbsp;žárovku. A&nbsp;hned mu&nbsp;přinesl desítečku, a&nbsp;hned si&nbsp;k&nbsp;němu přisedl, a&nbsp;hned se&nbsp;jej vyptával, jak se&nbsp;Vladimír má&nbsp;a&nbsp;co právě dělá… A&nbsp;vždycky byl pan Vaništa odměněn, protože Vladimír nejdřív nesměle vyříkával tichým hlasem ty&nbsp;svoje trable, aby za&nbsp;chvíli se&nbsp;osmělil a&nbsp;pak už&nbsp;zase zapojoval do&nbsp;svých monologů náhodné hosty, kteří seděli u&nbsp;Vladimírova stolu, a&nbsp;pan Vaništa, když se&nbsp;potěšil a&nbsp;předal Vladimírka těm ostatním, zvedl se&nbsp;těžce, usmál se, tak nějak okřál Vladimírem, promrkal a&nbsp;vymrkal z&nbsp;očí si&nbsp;slzy a&nbsp;jasně celé hospodě řekl… Je&nbsp;vidět, že&nbsp;Vladimír je&nbsp;kumštýř! A&nbsp;šel do&nbsp;kuchyně a&nbsp;pak zase šel točit ty&nbsp;svoje desítečky, když napřed vyšpláchal sklínečky, ten svůj šnit v&nbsp;dřezu, do&nbsp;kterého neustále tekla z&nbsp;cínového kohoutku voda, a&nbsp;napil se&nbsp;naráz toho svého piva, které měl vždycky našponované, protože rád to&nbsp;smíchovské pivečko pil. Vladimír ale někdy vynechal vysočanské hostince a&nbsp;stavil se&nbsp;u&nbsp;pana Vaništy hned. Od&nbsp;pana Vaništy rád chodil na&nbsp;Starou poštu, kde bylo ticho, tady psával, když měl potřebu, ty&nbsp;svoje dopisy, ty&nbsp;svoje dopisy, jichž řádky střílely od&nbsp;boku, tady ale pil k&nbsp;těm zlověstným poselstvím hořčák, několik sklenic hořčáku, a&nbsp;když měl žízeň, tak si&nbsp;dal malé pivo a&nbsp;pak zase. A&nbsp;zase, těch několik stolů se&nbsp;štamgasty, tady na&nbsp;Staré poště bývali jen štamgasti, tady všichni zmlkli, Vladimír to&nbsp;věděl, a&nbsp;proto chodil rád psát dopisy na&nbsp;Starou poštu, a&nbsp;tak, jak pil hořčák, jak si&nbsp;říkal dopředu to, co&nbsp;má&nbsp;psát, hosté se&nbsp;na&nbsp;něj dívali, vadli, uhádli, co&nbsp;asi ten krásný člověk píše, kelnerka, tady bývala ten čas výčepačkou a&nbsp;nosičkou piva i&nbsp;studených salámů a&nbsp;horkých vuřtů cikánka, ta&nbsp;od&nbsp;výčepu dirigovala Vladimírovo psaní, chodila po&nbsp;špičkách s&nbsp;dalším pohárem hořčáku, nahlédla přes rameno na&nbsp;další stránku psaní, Vladimír psával tak dlouho, až&nbsp;se&nbsp;vyprázdnil, desítky stránek psával, a&nbsp;všem, kdo vešli nebo už&nbsp;seděli, ukázal sám sebe jako spisovatele výhružných a&nbsp;zraňujících dopisů… Když se&nbsp;zvednul, aby šel na&nbsp;ten svůj krásný pisoár, Vladimír nechával svoje psaní tak rozložené na&nbsp;stole, jako vějíř, protože dobře věděl, že&nbsp;až&nbsp;se&nbsp;vrátí, tak nejen kelnerka, ale i&nbsp;někdo z&nbsp;hostů se&nbsp;osmělí a&nbsp;nahlédne do&nbsp;toho grafického poselství, protože Vladimírův rukopis se&nbsp;podobal i&nbsp;jeho grafickým aktivním listům. A&nbsp;když se&nbsp;Vladimír vrátil, usedl, vzdychnul, viděl, že&nbsp;teď je&nbsp;viděn o&nbsp;celou jednu dimenzi navíc, dokonce že&nbsp;ti, kteří uviděli a&nbsp;dobrali se&nbsp;obsahů stránek dopisů, že&nbsp;se&nbsp;zděsili, někteří pak raději zaplatili a&nbsp;odešli, aby nemuseli svědčit, aby mohli říci, že&nbsp;se&nbsp;na&nbsp;nic nepamatují, že&nbsp;nic na&nbsp;Staré poště v&nbsp;lokále neviděli, nic neslyšeli… A&nbsp;Vladimír byl šťastný a&nbsp;psal dál a&nbsp;dál pil poháry hořčáku…, aby nakonec zaplatil, dal diškreci, zvednul se, i&nbsp;když vrávoral, zasunul listy toho svého poselství do&nbsp;veliké obálky, aby přejel rty tu&nbsp;otevřenou část s&nbsp;lepidlem, a&nbsp;pak zalepil, napsal adresu a&nbsp;sledován obdivnými i&nbsp;zděšenými pohledy kelnerky a&nbsp;hosta u&nbsp;Staré pošty vyšel ven, tam kousek dál byla schránka a&nbsp;Vladimír, když tam hodil dopis opatřený tuplovanými známkami, zabubnoval pěstí na&nbsp;poštovní schránku, a&nbsp;ty údery jako tympány bývaly tak hlučné, že&nbsp;kousek dál, skrz zdi, kelnerka i&nbsp;hosté lokálu sebou trhli… Pak Vladimír kráčel dál, stavil se&nbsp;až&nbsp;nahoře na&nbsp;Palmovce, tady vypil na&nbsp;stojačku desítku, díval se&nbsp;ven, na&nbsp;taxíky, na&nbsp;tramvaje, na&nbsp;hosty Palmovky, jak s&nbsp;chutí do&nbsp;sebe házejí hrozná jídla, tady stál, lehce opřený o&nbsp;vysoký pult v&nbsp;zápachu pisoáru těsně naléhajícího na&nbsp;dveře vedoucí do&nbsp;kuchyně, kde v&nbsp;zápachu rozlitých omáček a&nbsp;polívek, zateklých i&nbsp;za rysky přilepeného linolea, zmáčená potem pracovala kuchařka a&nbsp;její pomocnice, Vladimír s&nbsp;těmito ženami měl vždycky velký soucit, zíral a&nbsp;znovu se&nbsp;díval a&nbsp;zase nevěřil svým očím, že&nbsp;tyhle pracovnice v&nbsp;kuchyni mají ještě sdostatek času, aby se&nbsp;rozesmály, aby loktem si&nbsp;zvedly pramínek vlasů padajících z&nbsp;pevného bílého mokrého šátku a&nbsp;Vladimíra podarovaly ženskýma krásnýma očima. Vladimír, když kterákoliv žena ze&nbsp;společnosti si&nbsp;stěžovala, že&nbsp;ji&nbsp;bolí hlava, že&nbsp;mívá migrénu, že&nbsp;bude asi muset vyhledat psychologa, Vladimír drsně a&nbsp;s&nbsp;velkým smíchem přerušoval tyhle řeči a&nbsp;doporučoval všem těm ženám, aby šly umývat nádobí, aby šly dělat pomocnici do&nbsp;kteréhokoliv pohostinství, třeba i&nbsp;do Zlaté husy, nebo do&nbsp;Alcronu… a&nbsp;určitě že&nbsp;je&nbsp;přejde jak bolení hlavy, tak se&nbsp;svěřovat psychodramatům a&nbsp;automatickým textům psychiatra, protože všechny ženy, které se&nbsp;musejí starat o&nbsp;rodinu a&nbsp;trpět děsnými manýrami svých mužů, neměly nikdy čas, ani za&nbsp;starého Rakouska, vyhledat psychiatrickou kliniku… Z&nbsp;Palmovky Vladimír se&nbsp;navracel na&nbsp;ten svůj Žižkov, tady měl svoje hospody na&nbsp;Růžku Kostnického náměstí, kde vedoucí býval poctěný, když si&nbsp;od&nbsp;něj Vladimír vypůjčil stovku, když Vladimír o&nbsp;záloze nebo dobírce nemohl vrátit ty&nbsp;prachy, tak si&nbsp;zašel k&nbsp;Jíšům, nebo postával ve&nbsp;výčepu u&nbsp;Růžového sadu. Ale nikdy sám od&nbsp;sebe nezašel do&nbsp;plzeňské pivnice, nikdy sám od&nbsp;sebe nezašel do&nbsp;vinárny. Když jsem jej přemluvil, tak chvíli váhal, ale pak přeci jen šel se&nbsp;mnou na&nbsp;Šumavu, k&nbsp;Pinkasům, ke&nbsp;Zlatému tygrovi, někdy i&nbsp;k&nbsp;Sojkům, do&nbsp;Plzeňského dvora, nebo na&nbsp;Formanku, tam naproti Paliárce ve&nbsp;Veletržní. A&nbsp;protože pil plzeňské pivo jako tu&nbsp;svoji dešťovku, tak jen do&nbsp;třetího piva byl stísněný, rozpačitý, pak, když vypil čtvrtou plzeň, tak se&nbsp;uvolnil, a&nbsp;zase na&nbsp;sebe poutal pozornost, když napřed musel urazit každého intelektuála, který Vladimírovi dával najevo, že&nbsp;je&nbsp;vzdělaný a&nbsp;že rád cituje slavné spisovatele a&nbsp;to, co&nbsp;řekli slavní malíři, protože Vladimír miloval banální věci a&nbsp;banální příběhy, kterým však připisoval metafyzická nebesa…</span></p>
        </section>
        <section>
          <p class="chunk" data-nb-ref-number="8" data-nb-words="647" data-nb-chars="3974"><span class="idea" data-nb-ref-number="8" id="idea8" data-nb-words="647" data-nb-chars="3974">Bláhově jsem se&nbsp;domníval, že&nbsp;ty&nbsp;artefakty, které mi&nbsp;Vladimír dal před oči, bláhově jsem si&nbsp;myslil, že&nbsp;když vyjmenuji řadu malířů, kteří pracovali a&nbsp;vyjadřovali se&nbsp;tak jak Vladimír, že&nbsp;ty&nbsp;moje variace na&nbsp;Vladimírovo téma jej povzbudí. Když mi&nbsp;předkládal flíčky, okamžitě jsem se&nbsp;zmínil o&nbsp;skvrnách, ve&nbsp;kterých Lionardo činil pozorna své žáky, jak krásné jsou křivky, které vytvořila příroda, křivky a&nbsp;tvary, které jsou schopny představovat bouřlivá mračna a&nbsp;námořní bitvy, pokračoval jsem dál, nevšímaje si, že&nbsp;Vladimír bledne, že&nbsp;takové flíčky už&nbsp;dělal Vítězslav Nezval, ty&nbsp;svoje dekalky, ve&nbsp;kterých zvyšoval aktivitu té&nbsp;své spontánní malby bez štětce, že&nbsp;bušil do&nbsp;ještě vlhkého dekalku vším možným, všemi svými údy. Když mi&nbsp;Vladimír ukazoval svoji aktivní grafiku, neopomenul jsem, abych Vladimíra potěšil, že&nbsp;není sám, že&nbsp;má&nbsp;předchůdce nebo vrstevníky, že&nbsp;něco podobného už&nbsp;dělal Paul Klee, vyjmenoval a&nbsp;pak ukázal jsem mu&nbsp;téměř shodné artefakty z&nbsp;monografie, domnívaje se&nbsp;bláhově, že&nbsp;Vladimír bude poctěn tím, že&nbsp;jej řadím tam, kde je&nbsp;ta&nbsp;jednička Paul Klee, a&nbsp;nevšímal jsem si, že&nbsp;Vladimírovy oči se&nbsp;přetáčejí nazpátek, že&nbsp;je&nbsp;blízek, aby padnul naznak, že&nbsp;se&nbsp;ovládá, aby mi&nbsp;nevrazil zuby do&nbsp;žaludku. Když mi&nbsp;předložil tu&nbsp;svoji strukturální grafiku s&nbsp;aktiv­ním nánosem nastříkaným autogenem, když mi&nbsp;dal ohmatat očima tu&nbsp;svoji magnetickou grafiku, ve&nbsp;které je&nbsp;vyloučena náhoda tím, že&nbsp;magnetické zákony samy vytváří artefakt svými siločarami, neubránil jsem se, abych se&nbsp;nezmínil o&nbsp;Fautrieurovi, znovu o&nbsp;Paulu Kleeovi a&nbsp;Maxu Ernstovi, domnívaje se&nbsp;bláhově, že&nbsp;Vladimírovi narostou křídla tím sdělením. Avšak Vladimír seděl jakoby zasažený bleskem, už&nbsp;nebyl ani schopen mne přizabít, ani mi&nbsp;říci, že&nbsp;jsem šosák a&nbsp;maloměšťák, že&nbsp;jsem ten člověk, který není schopen něco začít sám ze&nbsp;sebe, že&nbsp;vždycky musím mít na&nbsp;pomoc citáty a&nbsp;věty, které už&nbsp;někdo přede mnou řekl, seděl a&nbsp;ruce měl zlomené na&nbsp;klíně a&nbsp;už se&nbsp;ani nesnažil se&nbsp;bránit tím, že&nbsp;by&nbsp;na&nbsp;mne zaútočil… Vladimír, když prolétl očima všechna ta&nbsp;data a&nbsp;způsoby tvoření všech těch slavných grafiků, nenašel jediného, který byl poctěn tím, že&nbsp;dvacet let denně vstával tak jako ostatní dělníci v&nbsp;půl páté, tak jako ostatní pracoval na&nbsp;šichty a&nbsp;s&nbsp;píchačkami, tak jako ostatní dělníci v&nbsp;jeho dílně a&nbsp;podobných dílnách na&nbsp;světě prožíval všechno to, co&nbsp;se&nbsp;děje s&nbsp;nástroji, které zpracovávají kov, co&nbsp;se&nbsp;to&nbsp;děje s&nbsp;materiály, ze&nbsp;kterých vznikají ušlechtilé a&nbsp;užitečné součástky a&nbsp;celé to&nbsp;druhé organon strojů a&nbsp;přístrojů, zkrátka všechno to, co&nbsp;tvoří technickou civilizaci… Vladimír byl poctěn tímto svým údělem, kterým dovedl jasnozřivě povýšit všechno to, čeho by&nbsp;se&nbsp;každý absolvent akademie a&nbsp;grafických škol a&nbsp;uměleckoprůmyslových škol lekal, domnívaje se&nbsp;bláhově, že&nbsp;teprve v&nbsp;ateliéru, teprve v&nbsp;samotě, teprve v&nbsp;listování ve&nbsp;světových monografiích, teprve tady a&nbsp;tak najde svůj styl, Vladimír vycítil tu&nbsp;svoji šanci, ten svůj osud, jako nástrojař, který má&nbsp;v&nbsp;prstech a&nbsp;celém těle a&nbsp;mozku klíč, aby vytvořil grafické listy jako poselství a&nbsp;oslavu hmoty, která tak, jak prochází pracovním procesem, je&nbsp;schopna nechat za&nbsp;sebou a&nbsp;v&nbsp;sobě stopy, které jsouce povýšeny v&nbsp;artefakt jednou ranou směšují novou estetiku a&nbsp;novou etiku, o&nbsp;které snili velcí reformátoři lidské společnosti. V&nbsp;tom byl Vladimír jednička a&nbsp;Champion krytých dvorců, že&nbsp;bezprostředně a&nbsp;jedním skokem se&nbsp;ocitnul v&nbsp;samotném srdci tvorby a&nbsp;tvoření, když obyčejnou práci v&nbsp;továrně dovedl učinit šifrou, která v&nbsp;sobě chová tělesnost všeho sakrálního a&nbsp;náboženského, filozofického i&nbsp;básnického. Tak Vladimír ve&nbsp;dvacátém věku přinesl nový a&nbsp;při tom tak starý mýtus Prométheův, kdy do&nbsp;svých grafických listů přenesl podstatu nejen ohně, ale i&nbsp;ostatních živlů, za&nbsp;cenu toho, že&nbsp;se&nbsp;každý den hroutil a&nbsp;opět zase vztyčoval, kdy téměř každý den byl na&nbsp;dně, a&nbsp;přitom hleděl vzhůru a&nbsp;přitom, aby čáraje hlavou v&nbsp;nebesích, byl obyčejným dělníkem a&nbsp;poctivým umělcem, na&nbsp;jehož celé dílo se&nbsp;vztahuje Nietzschovo… Die schenkende Tugend. Ctnost, která sebe sama darovala těm druhým…</span></p>
        </section>
        <section>
          <p class="chunk" data-nb-ref-number="9" data-nb-words="758" data-nb-chars="4386"><span class="idea" data-nb-ref-number="9" id="idea9" data-nb-words="758" data-nb-chars="4386">Jednou jsme se&nbsp;vydali na&nbsp;výlet do&nbsp;Pikovic, za&nbsp;tetičkou Vladimírka. A&nbsp;já jsem žasnul, že&nbsp;vlastně Vladimírek má&nbsp;tady druhý domov, dokonce že&nbsp;tady u&nbsp;tety je&nbsp;doma víc, než na&nbsp;Kostnickém náměstí. Všude byly stopy jeho prstů, na&nbsp;zahradě i&nbsp;stůl a&nbsp;lavice zaražené do&nbsp;země. Tetička o&nbsp;Vladimírkovi mluvila uctivě, rozuměli si&nbsp;ti&nbsp;dva, teta se&nbsp;usmívala, věděla, kdo ji&nbsp;přijel navštívit, věděla, že&nbsp;Vladimír je&nbsp;básník, věděla o&nbsp;něm všechno, a&nbsp;byla pyšná na&nbsp;to, že&nbsp;to&nbsp;je&nbsp;její synovec, že&nbsp;se&nbsp;pokusil vstoupit na&nbsp;tenký led, že&nbsp;má&nbsp;k&nbsp;tomu odvahu, že&nbsp;má&nbsp;kuráž. Tak nějak ta&nbsp;tetička vyrostla se&nbsp;secesí a&nbsp;biedermeierem, byla oblečená zrovna tak, jako byly potaženy její lenošky, byla kostnatá a&nbsp;vypadala zrovna tak jak ty&nbsp;její skříňky a&nbsp;skříně, a&nbsp;postele a&nbsp;kanapátka, a&nbsp;záclony a&nbsp;květinové stolky, které byly samé věžičky a&nbsp;fiály, samé zdobnosti a&nbsp;samé bibeloty, taky když tetička hovořila, tak neustále byla hodně let hovorem nazpátek, zrovna tak jako její zasklené vitríny nacpané upomínkami a&nbsp;dárečky z&nbsp;cest a&nbsp;poutí. Myslím, že&nbsp;byla oblečena tak, jako by&nbsp;byla pošita vyšívanými dečkami na&nbsp;polštářích, kraječkami, pohozenými na&nbsp;stolcích jako lívanečky. A&nbsp;já jsem byl ohromený tím, jak Vladimírek je&nbsp;tady doma, jak cokoliv řekl, tak vždycky se&nbsp;to&nbsp;týkalo důvěrné minulosti, a&nbsp;tetička se&nbsp;vším souhlasila, proto co&nbsp;řekl Vladimír, tak bylo pro ni&nbsp;pocta, že&nbsp;za&nbsp;ní&nbsp;nepřijel její synovec, ale umělec, který ji&nbsp;ohromoval svými životními maléry, kterým ale teta přitakala… A&nbsp;pak jsme šli dolů k&nbsp;řece, Sázava byla rozvodněná, vrchovatá tak, že&nbsp;ještě decimetr a&nbsp;už nebude možno jít ani jet silnicí podle Sázavy, voda se&nbsp;hněvivě valila a&nbsp;mocnými údery bušila asi tam, kde za&nbsp;normálního stavu byl splav, po&nbsp;řece pluly rychle kupky sena, trámy, dříví, tak rychle se&nbsp;všechno po&nbsp;rozvodněné hladině vzdalovalo, jako když se&nbsp;mihnou závodníci na&nbsp;bicyklech nebo motorkách… A&nbsp;tu chvíli mi&nbsp;napadlo to, co&nbsp;jsme dělávali na&nbsp;Labi, když přišly ty&nbsp;letní povodně, kdy jsme jako kluci v&nbsp;plavkách čekali, a&nbsp;pak u&nbsp;kamenného mostu skočili do&nbsp;vody a&nbsp;nechali se&nbsp;nést tím kalným proudem, byla to&nbsp;ohromná rychlost, po&nbsp;navigaci kluci na&nbsp;bicyklech a&nbsp;nemohli nás dohonit, jak rychle nás unášela ta&nbsp;rozvodněná řeka, jen lehce jsme pažemi se&nbsp;nadnášeli a&nbsp;nechali se&nbsp;unášet proudem, protože jsme dobře věděli, že&nbsp;tam za&nbsp;železným mostem, tam se&nbsp;dostane řeka do&nbsp;zatáčky a&nbsp;tam nás vynese voda až&nbsp;k&nbsp;břehu… A&nbsp;tady v&nbsp;Pikovicích, jen jsem o&nbsp;tom vyprávěl Vladimírkovi, jen vyprávěl jako vzpomínku na&nbsp;moje zlaté časy, Vladimír se&nbsp;usmál a&nbsp;zvolal… Doktore! Pokrčil jsem rameny a&nbsp;povídám… Když myslíte… A&nbsp;už jsme se&nbsp;vysvlékali a&nbsp;já první, tak postaru, do&nbsp;řeky zády jsem sebou hodil a&nbsp;Vladimír za&nbsp;mnou a&nbsp;bylo to&nbsp;ono, byl to&nbsp;zase ten trysk proudící rozvodněné řeky, zase ta&nbsp;vůně, zase to&nbsp;krásné nebezpečí, Vladimír se&nbsp;na&nbsp;mne usmíval, zářil, křičel radostí, a&nbsp;já jsem celým tělem vychutnával ty&nbsp;nárazy vody a&nbsp;hlavně ten krásný tah proudící rychlé vody, ten vír stahující a&nbsp;opět uvolňující tělo z&nbsp;otáčení, a&nbsp;pak trochu jsem se&nbsp;polekal, podíval jsem se&nbsp;na&nbsp;Vladimírka, ale ten zářil, smál se, když jsme vletěli do&nbsp;mírného shupu prudké vody, která teď míjela vzdutý jez ukrytý ve&nbsp;spoustě vod… vrchol té&nbsp;spousty vody vždycky napřed vynesl každého z&nbsp;nás, a&nbsp;pak letěla naše těla, hlavy po&nbsp;nakloněné rovině tam dolů, kde proud vod se&nbsp;mírně zakadeřil, každý jsme museli proletět těmi šumícími vzdutými vlnami, vzepřít se&nbsp;téhle vodě, znamenalo dostat se&nbsp;spodním tahem dolů, vzepřít se&nbsp;této vodní kadeři Sázavy, znamenalo být přeražený v&nbsp;háku…, ale já&nbsp;jsem byl první a&nbsp;za mnou Vladimír a&nbsp;já jsem znovu cítil tak jako chlapec a&nbsp;mladý muž v&nbsp;rozvodněném Labi, že&nbsp;stačí jen se&nbsp;poddávat proudu a&nbsp;zákonitosti jeho tahu a&nbsp;počkat a&nbsp;dočkat se, až&nbsp;proud sám nás vynese za&nbsp;zatáčkou ke&nbsp;břehu… A&nbsp;taky tak bylo, a&nbsp;pak rychle, zvednuté ruce, aby proud nepodrazil nohy, a&nbsp;pak už&nbsp;rychle vycapkat z&nbsp;té krásné rozvodněné řeky… Vladimír mi&nbsp;položil studenou ruku na&nbsp;rameno a&nbsp;řekl… Doktore, jaký jsme byli… Přivřel jsem oči a&nbsp;bylo mi&nbsp;zima a&nbsp;pak jsme proti toku bouřlivé vody kráčeli nazpátek a&nbsp;očima jsme vychutnávali, kudyma jsme před chvíli museli proplout, vlastně nechat se&nbsp;unášet… Skoro kilometr jsme museli jít tam k&nbsp;našim šatům… Doktore, hovořil Vladimír a&nbsp;poskakoval na&nbsp;jedné bosé noze nemoha dostat druhou nohu do&nbsp;volné nohavice kalhot… doktore, měl jsem trvalý dojem, že&nbsp;sázavský kopce uhánějí nazpátek, měl jsem trvalý dojem, že&nbsp;ohromný kulisy pomalovaný sázavskými kopci uhánějí nazad…</span></p>
        </section>
        <section>
          <p class="chunk" data-nb-ref-number="10" data-nb-words="925" data-nb-chars="5322"><span class="idea" data-nb-ref-number="10" id="idea10" data-nb-words="925" data-nb-chars="5322">Vladimír byl posedlý nedosažitelným. Chtěl sám sebe uvidět odjinud, chtěl ze&nbsp;sebe vyjít a&nbsp;sledovat sám sebe, jako by&nbsp;byl třetí osobou, vmísit se&nbsp;do&nbsp;davu a&nbsp;jít sám sobě naproti. Když míval výstavy, tak vždycky dal svoje grafiky k&nbsp;dispozici, aby vedoucí oblastních galerií si&nbsp;aranžovali ty&nbsp;jeho listy sami, aby sami si&nbsp;napsali o&nbsp;Vladimírovi to, co&nbsp;uznají za&nbsp;vhodné, aby si&nbsp;sami zahájili Vladimírovu výstavu a&nbsp;že možná, Vladimír se&nbsp;dostaví na&nbsp;vernisáž. Vladimír už&nbsp;tam byl den před vernisáží, už&nbsp;jeden den přijížděl do&nbsp;měst, už&nbsp;celých čtyřiadvacet hodin přicházel na&nbsp;svoji výstavu jako cizí, procházel se&nbsp;ulicemi, díval se&nbsp;na&nbsp;plakát s&nbsp;tlukoucím srdcem, obcházel ten dům, kde už&nbsp;visela jeho grafická poselství, vysedával v&nbsp;restauracích a&nbsp;hostincích a&nbsp;vyptával se&nbsp;lidí, zdalipak něco nevědí o&nbsp;té výstavě Vladimíra Boudníka? A&nbsp;už od&nbsp;rána, ač&nbsp;výstava bývala odpoledne, Vladimír už&nbsp;od&nbsp;rána se&nbsp;procházel blížeji a&nbsp;blíž k&nbsp;centru svého zdánlivého nezájmu, k&nbsp;místnosti, kde visely jeho grafické listy. A&nbsp;od božího poledne, kdokoliv šel a&nbsp;blížil se&nbsp;k&nbsp;tomu domu, Vladimír měl dojem, vlastně byl pevně přesvědčen, že&nbsp;každý z&nbsp;těch chodců, kteří se&nbsp;blíží k&nbsp;vratům, kde je&nbsp;opřený plakát s&nbsp;výzvou, že&nbsp;ti&nbsp;chodci teď zahnou do&nbsp;toho domu, kde oblastní galerie pořádá a&nbsp;otevírá v&nbsp;pět hodin výstavu grafických prací Vladimíra Boudníka. Ale chodci kráčeli dál, a&nbsp;Vladimír dál se&nbsp;mučil, tak, jak se&nbsp;blížila pátá hodina, kdy už&nbsp;opravdu lidé vcházeli do&nbsp;toho domu, Vladimír se&nbsp;nakonec vmísil mezi návštěvníky, docela vzrušený naslouchal a&nbsp;chodil a&nbsp;díval se&nbsp;s&nbsp;účastníky vernisáže na&nbsp;svoje grafiky, jako by&nbsp;byl někdo jiný, jako by&nbsp;byl jeden z&nbsp;chodců, kteří vešli na&nbsp;výstavu. A&nbsp;když se&nbsp;stalo a&nbsp;Vladimír byl poznán, když byl představen i&nbsp;účastníkům vernisáže, býval tuze plachý, avšak když se&nbsp;osmělil, a&nbsp;když byl tázán, zvolna rozvinul sám sebe a&nbsp;zasvěceně dovedl sám o&nbsp;sobě hovořit, jako o&nbsp;třetí osobě. A&nbsp;tu chvíli Vladimír byl velice šťastný a&nbsp;účastníci vernisáže byli poctěni tím, že&nbsp;viděli krásného člověka, ti, kteří zůstali s&nbsp;Vladimírem ještě potom, Vladimír každému daroval grafický list, kterých na&nbsp;každou výstavu přinášel celý balík… Vladimír ale tak, jako chtěl sám sebe uvidět odjinud, tak i&nbsp;ty svoje dvě lásky, ty&nbsp;svoje dvě manželky si&nbsp;přál, aby je&nbsp;uviděl také odjinud, také v&nbsp;ty chvíle, kdy ty&nbsp;jeho lásky jsou pevně přesvědčeny, že&nbsp;Vladimír je&nbsp;někde jinde, než jsou ony. Od&nbsp;své první lásky se&nbsp;Vladimír téměř nehnul. Čekal na&nbsp;ni, když se&nbsp;vracela jako konduktérka tramvají, doprovázel ji&nbsp;pozdě v&nbsp;noci domů, dokonce aby mu&nbsp;byla Tekla ještě blíž, tak jeden čas byla zaměstnána tam, kde Vladimír, učila se&nbsp;soustružnicí, když Vladimír už&nbsp;nemohl bez Tekly žít i&nbsp;v&nbsp;noci, oženil se&nbsp;s&nbsp;ní a&nbsp;tak spolu i&nbsp;bydleli, nejdřív na&nbsp;Žertvách ve&nbsp;sklepě u&nbsp;Jirky Šmejkala, pak u&nbsp;matičky, ale pořád Vladimír si&nbsp;přál uskutečnit, aby se&nbsp;podíval na&nbsp;svoji manželku, když ona o&nbsp;tom neví. Jednoho dne prohlásil, že&nbsp;pojede do&nbsp;Brna, za&nbsp;svými přáteli, ale vystoupil v&nbsp;Libni a&nbsp;kochal se&nbsp;tím, že&nbsp;někde musí potkat svoji manželku, že&nbsp;ale on&nbsp;musí zůstat nepoznán, že&nbsp;musí se&nbsp;pohybovat jako detektiv. A&nbsp;taky Teklu uviděl, a&nbsp;sledoval ji&nbsp;celé odpoledne, trpělivě čekal, když vešla do&nbsp;domu, když za&nbsp;hodinu vyšla s&nbsp;Miladou, se&nbsp;svojí přítelkyní, díval se&nbsp;na&nbsp;ty&nbsp;dvě krásná stvoření a&nbsp;sledoval je&nbsp;do&nbsp;tramvaje, podařilo se&nbsp;mu&nbsp;vskočit do&nbsp;posledního vozu, zatímco Tekla a&nbsp;Milada jely v&nbsp;prvním, pak je&nbsp;sledoval od&nbsp;Libeňského mostu, kde dámy vystoupily, viděl je&nbsp;od&nbsp;pumpy na&nbsp;Žertvách, jak tloukly na&nbsp;roletu u&nbsp;Jirky Šmejkala, tam, kde Vladimír poznal poprvně Teklu a&nbsp;kde po&nbsp;svatbě několik týdnů s&nbsp;ní bydlel. Když Jirka neotvíral, sledoval svoji ženu s&nbsp;její přítelkyní na&nbsp;Hráz, kam vešly do&nbsp;čísla dvacet čtyři… A&nbsp;já jsem seděl na&nbsp;neštěstí doma, a&nbsp;Tekla s&nbsp;Miladou přišly, a&nbsp;já jsem je&nbsp;pozval dál, a&nbsp;načnul jsem láhev vína, a&nbsp;bylo krásné počasí, a&nbsp;já jsem měl otevřené okno, slunce svítilo na&nbsp;tu&nbsp;obrovskou stěnu, za&nbsp;kterou výzkumný ústav zkoušel tažnost a&nbsp;odolnost hřídelí, a&nbsp;když jsme vypili láhev vína a&nbsp;Tekla s&nbsp;velkým smíchem řekla, že&nbsp;Vladimír jel do&nbsp;Brna a&nbsp;myšky že&nbsp;mají pré, zblednul jsem, protože jsem vycítil, že&nbsp;Vladimír do&nbsp;Brna nejel, a&nbsp;najednou se&nbsp;mihla dvorem Vladimírova postava a&nbsp;najednou on&nbsp;stál ve&nbsp;veřejích, bledý a&nbsp;zsinalý, Tekla se&nbsp;přestala smát, smích jí&nbsp;zamrznul na&nbsp;tváři a&nbsp;bylo ticho, a&nbsp;skrz zeď bylo slyšet dunění gigantických hřídelí, které se&nbsp;otáčely a&nbsp;přitom milimetr za&nbsp;milimetrem se&nbsp;snažily přetrhnout upnutou ocel… A&nbsp;Vladimír se&nbsp;díval na&nbsp;Teklu, jako by&nbsp;ji&nbsp;přistihnul in&nbsp;flagranti, oddychoval, jako by&nbsp;Teklu viděl u&nbsp;mne mrtvou, jako by&nbsp;před chvílí Vladimír svoji ženu zabil. I&nbsp;Milada, dívka, která měla postavu a&nbsp;obličej, jako by&nbsp;celá vypadla z&nbsp;Renoirova obrazu, Gabriele se&nbsp;podobala, Renoirově služtičce, kterou Renoir rád maloval, i&nbsp;ta Milada zvážněla, a&nbsp;zatvářila se&nbsp;tak, jako i&nbsp;já, že&nbsp;jsme něco hrozného provedli, že&nbsp;Vladimírovi jsme všichni tři ublížili, jej podvedli, zradili… A&nbsp;bylo ticho a&nbsp;tam za&nbsp;zdí se&nbsp;ozvala dunivá rána, zkoušená ocel se&nbsp;přetrhla a&nbsp;cosi těžkého tam za&nbsp;zdí padlo na&nbsp;podlahu a&nbsp;i naše stavení se&nbsp;zatřáslo a&nbsp;z&nbsp;té zdi, do&nbsp;které pražilo slunce, z&nbsp;té veliké zdi, tak veliké jako plátno letního biografu ve&nbsp;velkém městě, z&nbsp;té zdi se&nbsp;utrhl zbytek omítky a&nbsp;roztříštil se&nbsp;na&nbsp;šikmé stříšce naší kůlny a&nbsp;sypal se&nbsp;na&nbsp;dvorek, kterým teď kráčel Vladimír, za&nbsp;ním cupitala ustrašená Tekla a&nbsp;Milada, ta&nbsp;krásná Gabriela z&nbsp;Renoirova obrazu, si&nbsp;zapálila cigaretu…</span></p>
          <p class="chunk" data-nb-ref-number="11" data-nb-words="243" data-nb-chars="1416"><span class="idea" data-nb-ref-number="11" id="idea11" data-nb-words="243" data-nb-chars="1416">Jindy Vladimír postupoval docela obráceně, hledal Teklu, ale celé dopoledne a&nbsp;odpoledne, aby ji&nbsp;nenašel. Tak zbědovaný vběhl do&nbsp;dvora ve&nbsp;Spálené ulici, do&nbsp;té&nbsp;mojí sběrny, zsinalý, nepříčetný, když jsem jej uviděl, tak jsem si&nbsp;myslel, že&nbsp;Tekla je&nbsp;mrtva, že&nbsp;jeho matička je&nbsp;mrtva… Ale Vladimír mi&nbsp;s&nbsp;hrůzou řekl, že&nbsp;Tekla je&nbsp;živa, ale že&nbsp;neví kde, ale že&nbsp;ji&nbsp;musí najít, nebo něco strašného vyvede… A&nbsp;Vladimír vypadal, jako že&nbsp;něco opravdu vyvede, chtěl jsem jej těšit, bral jsem jej za&nbsp;rameno, do&nbsp;dvora couvalo nákladní auto, jako píst do&nbsp;válce, celé stěny od&nbsp;sajten a&nbsp;karháku na&nbsp;chodbě byly servané, až&nbsp;na&nbsp;cihlu vydřené mocné a&nbsp;hluboké čáry a&nbsp;jizvy, závozník couvaje ukazoval palcema, teď už&nbsp;to&nbsp;bylo dobré, šofér už&nbsp;couval po&nbsp;paměti, když Vladimír se&nbsp;mi&nbsp;vyrval a&nbsp;téměř vyletěl, vystřelila ta&nbsp;jeho postava, tělo letělo do&nbsp;průjezdu, zatímco jeho hrozivá bledá hlava byla odvrácená k&nbsp;váze, ke&nbsp;mně… A&nbsp;já jsem stačil vystřelit a&nbsp;strhnout Vladimíra na&nbsp;popelnice, protože za&nbsp;vteřinku už&nbsp;nákladní auto s&nbsp;klinkajícíma sajtnama vjelo pozpátku do&nbsp;dvora, a&nbsp;Vladimír se&nbsp;zvednul, a&nbsp;tak umazaný od&nbsp;popela, jeho postava se&nbsp;řítila, zmenšovala průjezdem a&nbsp;pak zahnula do&nbsp;světla na&nbsp;třídu, jeho černá nohavice se&nbsp;mihla a&nbsp;zatáhla za&nbsp;postavy chodců… A&nbsp;Teklu už&nbsp;nenašel, protože odejela domů, maminka ji&nbsp;odvezla a&nbsp;Vladimír dostal zprávu, že&nbsp;Tekla jej opustí, že&nbsp;co&nbsp;nevidět podá žalobu o&nbsp;rozvod… Vladimír, věž zasažená bleskem z&nbsp;čistého nebe.</span></p>
          <p class="chunk" data-nb-ref-number="12" data-nb-words="918" data-nb-chars="5154"><span class="idea" data-nb-ref-number="12" id="idea12" data-nb-words="918" data-nb-chars="5154">Myslím, že&nbsp;ztráta Tekly byla pro Vladimíra, jako by&nbsp;osvětlený vlak se&nbsp;zřítil do&nbsp;propasti. Tekla mu&nbsp;byla vším… a&nbsp;asi to&nbsp;byla jediná Vladimírova chyba, že&nbsp;chtěl toho moc, tak jako vždycky. Trvalo to&nbsp;léta, než se&nbsp;vzpamatoval, Teklou odešla od&nbsp;Vladimíra jeho Múza. Začal chodit na&nbsp;ryby, do&nbsp;fabriky už&nbsp;dávno nechodil, přišel za&nbsp;mnou jednou za&nbsp;čtvrt roku, začal chodit oblékaný bez toho svého vkusu, až&nbsp;jednou se&nbsp;zjevil a&nbsp;řekl mi, že&nbsp;se&nbsp;zamiloval, že&nbsp;ta&nbsp;jeho se&nbsp;jmenuje Věra a&nbsp;že je&nbsp;mladičká. Viděl jsem ji, měla vlasy do&nbsp;zrz, pemzově bílá pleť, nosík plný pih, úsměv svatého Jana Křtitele od&nbsp;Lionarda. A&nbsp;Vladimír už&nbsp;zase se&nbsp;probudil a&nbsp;zase ta&nbsp;jeho láska začala nabírat lehce paranoidní tempo. Když jezdil za&nbsp;svojí milou do&nbsp;Krumlova, tak vždycky jel o&nbsp;den, o&nbsp;dva dřív, chodil městem, navštěvoval hostince kolem domu, kde Věra bydlela, upíjel pivo a&nbsp;nenápadně se&nbsp;vyptával na&nbsp;Věru, na&nbsp;její rodinu, zase se&nbsp;čtyřiadvacet hodin bláhově chtěl dozvědět něco na&nbsp;tu&nbsp;svoji lásku, co&nbsp;nevěděl, chtěl vědět jako vždycky všecko. A&nbsp;přitom nezměrně trpěl, zesměšňoval se, protože Věra se&nbsp;vždycky dozvěděla, že&nbsp;Vladimír je&nbsp;v&nbsp;Krumlově a&nbsp;chodí po&nbsp;hostincích a&nbsp;vyptává se&nbsp;na&nbsp;ni. A&nbsp;tak se&nbsp;stalo, že&nbsp;Vladimír mne požádal za&nbsp;svědka jejich svatby v&nbsp;Krumlově, ale já&nbsp;jsem tam nedojel. A&nbsp;Vladimír se&nbsp;oženil beze mne. A&nbsp;tak jsem si&nbsp;myslel, že&nbsp;Vladimír je&nbsp;šťastný, že&nbsp;už&nbsp;tak trošku po&nbsp;té&nbsp;čtyřicítce zmoudřel, v&nbsp;grafice že&nbsp;se&nbsp;stal klasikem sebe sama. A&nbsp;pak přišel prosinec a&nbsp;Vladimír měl mít výstavu ve&nbsp;Viole, přišel mne navštívit a&nbsp;optal se&nbsp;mne, zdali pak přijdu na&nbsp;vernisáž? A&nbsp;já jsem byl melancholický ze&nbsp;špatného počasí, tak jsem řekl, že&nbsp;když budu mít náladu, tak přijdu. A&nbsp;pak zase přišel Vladimír k&nbsp;nám do&nbsp;Libně a&nbsp;nechal mi&nbsp;u&nbsp;ženy vzkaz, že&nbsp;když budu mít chuť, tak ať&nbsp;přijdu se&nbsp;podívat na&nbsp;jeho výstavu v&nbsp;úterý večer do&nbsp;Violy. A&nbsp;já jsem neměl chuť a&nbsp;ten večer jsem seděl u&nbsp;Zlatého tygra, bylo úterý a&nbsp;večer, kdosi mi&nbsp;podal Večerní Prahu a&nbsp;tam jsem se&nbsp;zděsil, že&nbsp;před hodinou jsem měl zahájit výstavu grafika Vladimíra Boudníka. A&nbsp;já jsem už&nbsp;věděl, a&nbsp;já jsem už&nbsp;zase seznal ten ostych Vladimírův, že&nbsp;když se&nbsp;mne ptal, zdali se&nbsp;přijdu podívat do&nbsp;Violy, tak vlastně myslel to, co&nbsp;jsem četl ve&nbsp;Večerní Praze, a&nbsp;už jsem věděl, jak Vladimír obchází už&nbsp;od&nbsp;poledne Violu, a&nbsp;jak se&nbsp;domnívá, každý kdo vejde do&nbsp;průjezdu, že&nbsp;už&nbsp;jde na&nbsp;jeho výstavu, kterou zahájí pan doktor Hrabal, a&nbsp;pak čím víc se&nbsp;blížila hodina zahájení, Vladimír jistě chodil a&nbsp;rozkládal se&nbsp;hrůzou, věděl, že&nbsp;mi&nbsp;neřekl přímo, abych tu&nbsp;výstavu zahájil, ale doufal, že&nbsp;se&nbsp;dovtípím, a&nbsp;já jsem zase věděl, že&nbsp;chce, abych ji&nbsp;zahájil, ale že&nbsp;mne zval, jen abych se&nbsp;přišel podívat, tak jsem odpovídal, že&nbsp;ano, jestli budu mít náladu, a&nbsp;Vladimír mne při té&nbsp;náladě nechal, protože doufal, že&nbsp;jej nenechám na&nbsp;holičkách. A&nbsp;tak to&nbsp;bylo první zklamání Vladimíra a&nbsp;on nesnášel zklamání od&nbsp;lidí, které měl rád, které miloval, ale to&nbsp;by&nbsp;nebylo všechno, protože Vladimírův osud byl nachystán a&nbsp;sestrojen jinak. Ta&nbsp;jeho manželka Věra současně s&nbsp;výstavou svého manžela měla setkání se&nbsp;svými spolužáky, a&nbsp;tak z&nbsp;Violy odešla, protože měla s&nbsp;přáteli rande u&nbsp;Patrona. A&nbsp;to byla druhá rána mezi oči Vladimírovi, to&nbsp;že&nbsp;seděl ve&nbsp;Viole beze mne a&nbsp;beze své ženy, já&nbsp;jsem trpěl melancholií a&nbsp;jeho žena svými spolužáky. A&nbsp;už tohle na&nbsp;Vladimíra bylo moc. A&nbsp;tak pil, hodně pil. A&nbsp;to by&nbsp;nebyl Vladimír, aby nešel se&nbsp;podívat na&nbsp;svoji ženu Věru k&nbsp;Patronovi. A&nbsp;zase, nevešel dovnitř, ale chodil tam pod gigantickou plynovou lucernou, nahlížel dovnitř, slyšel smích své ženy, hovor přátel, nevázaný smích. Vešel dovnitř a&nbsp;tam slyšel, jak jeden ze&nbsp;spolužáků Věry s&nbsp;velkým smíchem se&nbsp;jí&nbsp;ptá, kde lze uvidět toho jejího mladíka… A&nbsp;Vladimír opět vyšel ven, a&nbsp;když si&nbsp;dodal kuráž, vešel dovnitř, sedl si&nbsp;ke&nbsp;stolu a&nbsp;s&nbsp;úděsem se&nbsp;rozhlížel po&nbsp;spolužácích své ženy, všichni byli lehce opilí, nevázaní a&nbsp;Vladimír se&nbsp;snažil, ale spolužáci jej častovali poznámkami… Věro, ten tvůj strýček… Věro, ten tvůj otec… Vladimíra oslovovali… strýčku… a&nbsp;otče… a&nbsp;všechno, co&nbsp;řekl Vladimír, všechno uvádělo i&nbsp;Věru v&nbsp;ohromný smích… A&nbsp;pak už&nbsp;Vladimír se&nbsp;zvedl, chvíli stál, ale nikdo mu&nbsp;neřekl, aby se&nbsp;ještě posadil, dokonce když odcházel, nikdo si&nbsp;toho odcházení nepovšimnul, ani jeho mladá žena… A&nbsp;kdo Vladimíra zná, tak ví, že&nbsp;tohle se&nbsp;ještě Vladimírovi nestalo, že&nbsp;tohle Vladimír nemůže nechat jen tak, protože to, co&nbsp;se&nbsp;stalo to&nbsp;úterý, to&nbsp;Vladimírovi vyrazilo dech… A&nbsp;tak se&nbsp;potácel už&nbsp;ne&nbsp;pod alkoholem, ale tím příkořím pěšky na&nbsp;Kostnické náměstí, už&nbsp;střízlivý hambou stoupal po&nbsp;těch jeho schodech až&nbsp;do&nbsp;posledního patra a&nbsp;přesně věděl, že&nbsp;připraví své ženě za&nbsp;to&nbsp;celé úterý podívanou, jen zčásti jí&nbsp;naznačí, jakou urážku mu&nbsp;přichystala ona a&nbsp;její přátelé. Ale osud všechno zafickal tak, že&nbsp;Věra, když vešla do&nbsp;posledního patra tam na&nbsp;Kostnickém náměstí, tak tam našla u&nbsp;kliky svého muže, vkleče, přiškrceného na&nbsp;klice, už&nbsp;mrtvého. Tak nějak jsem i&nbsp;já byl součástí osudu Vladimíra… jen vím, že&nbsp;to&nbsp;středeční ráno, když jsem viděl, jak na&nbsp;můj dvorek vyletěla sestřenka Vladimíra, dík tomu, že&nbsp;jsem měl ještě zamčíno, tak jsem stačil padnout na&nbsp;koberec k&nbsp;psacímu stolu a&nbsp;dávat pozor, abych neumřel děsem, protože jsem hned věděl a&nbsp;tedy viděl z&nbsp;postavy sestřenky, že&nbsp;Vladimír je&nbsp;mrtev…</span></p>
          <p class="chunk" data-nb-ref-number="13" data-nb-words="864" data-nb-chars="5609"><span class="idea" data-nb-ref-number="13" id="idea13" data-nb-words="864" data-nb-chars="5609">Vladimír hmatovým prožitkem učinil ze&nbsp;sebe obráběcí nůž i&nbsp;materiál upnutý v&nbsp;otáčejícím se&nbsp;soustruhu, Vladimír proti hlubinám lidského ducha povýšil banální lidskou práci na&nbsp;každodenní událost Vladimír byl člověk, který současně pokorně a&nbsp;nemilosrdně naslouchal vnitřnímu pnutí kovů, umělec, který tak, jak se&nbsp;dral milimetr za&nbsp;milimetrem do&nbsp;materiálů, prožíval zápas za&nbsp;výsledný tvar tak, jak pracoval Jackson Pollock, který litím barev dosáhl action painting, jako Vladimír svojí aktivní grafikou. Jackson Pollock, ten, který když dosáhl energy made visible, který když vykouřil desítky kilometrů cigaret Pall Mail, který když vypil několik cisteren whisky, když už&nbsp;nevěděl si&nbsp;sám se&nbsp;sebou rady, když nevěděl jak dál, popil v&nbsp;baru Cedar&nbsp;5 a&nbsp;napálil pak tu&nbsp;svoji fordovku do&nbsp;zdi, aby sebezabitím dosáhl konečně ticha a&nbsp;klidu… Vladimír svými ostře sledovanými postupy při té&nbsp;své práci nástrojaře stal se&nbsp;tvůrcem nového stylu, každá odvíjející se&nbsp;špona mu&nbsp;otevírala nová tajemství a&nbsp;ozařovala jeho mozek, zrovna tak jako údery kladivem, zásahy ostrým pilníkem, rány tunového bucharu. Vladimír tak celým tělem i&nbsp;duší prožíval to&nbsp;krásné divadlo, kterak pasívní hmota se&nbsp;mění tvořivým procesem v&nbsp;předmět-artefakt, který má&nbsp;smysl a&nbsp;je výsledkem lidské práce. Vladimírovou pracovnou nikdy nebyl ateliér, ale studený sklep, matiččin pokojík, mansarda, ve&nbsp;které jeho téměř dvoumetrová postava čárala kadeří o&nbsp;strop. Pak satinýrka pod skříní, vrstva papíru, na&nbsp;skříni desítky zaprášených grafických listů, protože Vladimír stačil všechno, co&nbsp;vytvořil, rozdat za&nbsp;jediné slovo pochopení. Tady Vladimír žil a&nbsp;tvořil po&nbsp;práci, sem si&nbsp;donesl v&nbsp;hlavě všechno to, co&nbsp;vysnil v&nbsp;nástrojářské dílně, v&nbsp;hostincích, na&nbsp;cestě domů. Tady vznikaly jeho manifesty proti válce, jeho deníkové zprávy, explosio­nalistické manifesty, ve&nbsp;kterých Vladimír formuloval důvodové zprávy ke&nbsp;svým zážitkům, manifesty, ve&nbsp;kterých ve&nbsp;zkratce vytyčil svoje desatera. Tady v&nbsp;tom sklepení, v&nbsp;tom mansardovém pokojíčku, v&nbsp;kuchyni u&nbsp;matičky, tady vznikaly grafické listy, které se&nbsp;staly obrazem nové epochy a&nbsp;nového typu umělce, protože Vladimír dokázal, kterak člověk připoutaný k&nbsp;práci může dosáhnout svobody tím, že&nbsp;jsa pokorný a&nbsp;přitom pyšný, při práci a&nbsp;prací prožívá cosi závratně kosmického, kdy prožitkem celého těla i&nbsp;duše se&nbsp;ve&nbsp;fabrice člověk stává demiurgem, kdy vlna odvíjející se&nbsp;špony se&nbsp;může stát houslovým koncertem, kdy odpady materiálů zdánlivě neužitečných se&nbsp;stávají šifrou o&nbsp;posledních věcech člověka. Tak Vladimír dovedl grafickými listy říci všechno o&nbsp;sobě, jeho strukturální i&nbsp;grafické artefakty jsou technické i&nbsp;líbezné zprávy o&nbsp;dramatickém napětí v&nbsp;obráběných materiálech. Vladimír, kdekoli zvednul ke&nbsp;svým očím nalezenou sponu, zvadlý lupen, když oškrabal kůru ze&nbsp;stromu, něžně z&nbsp;ponku shrábnul kovové piliny, pod zvětšovacími skly svých brýlí, když dlouho a&nbsp;dosyta sledoval dekorativnost plísní na&nbsp;starých vratech, dovedl okamžitě těm bezvýznamným nálezům propůjčit vznešenost a&nbsp;okamžitě je&nbsp;učinit součástí svých možných duralových i&nbsp;měděných matric. Vladimír byl muž, který dobře věděl, že&nbsp;on&nbsp;je&nbsp;tím třpytem diamantového očka, ale věděl i&nbsp;o&nbsp;té své potřebě, které přitakal, a&nbsp;přitom se&nbsp;i&nbsp;hroutil, že&nbsp;čas od&nbsp;času musí sám sebe dohnat až&nbsp;na&nbsp;samý pokraj zoufalství, aby pak snadněji mohl jak bůh Šiva, bůh zkázy, který obnovoval život zničením, aby Vladimír, když si&nbsp;už&nbsp;nevěděl rady sám se&nbsp;sebou, aby požnul tu&nbsp;svoji osobnost, aby pak mohl začít znova. Vladimír, aby mohl býti tím, kým si&nbsp;přál, aby mohl přehodnotit sám sebe, musel projít všemi čtrnácti psychickými fenomény, o&nbsp;kterých píše Moody, protože Vladimír znal ten svůj tunel obklopený kruhem řvoucích světelných varhan, to&nbsp;svoje vtažení do&nbsp;úzkého komínu, ty&nbsp;svoje pocity závratné rotace a&nbsp;vibrace a&nbsp;propadání, protože Vladimír prožíval Lazarův komplex při práci, kdy musel umírat s&nbsp;materiálem, aby vzniknul užitečný tvar. Sám na&nbsp;sobě prožil Lazarův syndrom, když trojklaný nerv dvojitou maniakální deltou mu&nbsp;tikal ve&nbsp;spáncích, kdy tyranské hřeby barometrických tlaků mu&nbsp;proletěly mozkem až&nbsp;do&nbsp;úst, kdy nepochopení jeho práce jako umělce jej házelo naznak ve&nbsp;velkém hysterickém záchvatu, kdy jeho deprese a&nbsp;velké euforie mu&nbsp;deformovaly obličej grimasou pláče a&nbsp;nelidského křiku. A&nbsp;té chvíle morálních situací protikladů, kdy Vladimír nedovedl si&nbsp;ani na&nbsp;chvíli získat tvořivý a&nbsp;tvůrčí klid a&nbsp;ticho, za&nbsp;cenu svých potlačených impulsů a&nbsp;vytěsněných přání, Vladimír si&nbsp;utáhl mašli, aby si&nbsp;odpočinul, aby dosáhl nevědomí a&nbsp;pak aby se&nbsp;pokusil podívat se&nbsp;na&nbsp;sebe, na&nbsp;svět, na&nbsp;svoji práci z&nbsp;jiného úhlu, jinak. Tak Vladimír sám na&nbsp;sobě dělal téměř vědecké pokusy obnovování života zničením, jeho přátelé říkají, že&nbsp;Vladimír více než čtyřicetkrát zažil ten Lazarův syndrom, ale že&nbsp;do&nbsp;poslední chvíle vědomí se&nbsp;dovedl dívat na&nbsp;sebe jako na&nbsp;třetí osobu, a&nbsp;přitom naslouchat krokům, které mu&nbsp;čtyřicetkrát přinesly záchranu, aby Vladimír po&nbsp;vzkříšení, odstupem času, sepsal klinickou zprávu o&nbsp;tom svém sestupu. Tak přistupoval Vladimír ke&nbsp;své tvůrčí práci, která byla mší i&nbsp;s&nbsp;obětováním, Vladimír dobře vždycky věděl, že&nbsp;tak jak bude zraňovat duralovou nebo měděnou desku, tak musí hmatovým zážitkem umírat s&nbsp;materiálem, který musí býti odebrán, a&nbsp;současně viděn dopředu jako výsledný obraz. Proto ta&nbsp;aktivní tvořivá práce byla pro Vladimíra milostným aktem, při kterém si&nbsp;milenci navzájem nehty zraňují drahocennou kůži při orgasmu, proto Vladimír pracoval a&nbsp;rval se&nbsp;se&nbsp;satinýrkou nahý, proto Vladimírovy grafické listy mají milostnou něhu i&nbsp;krutost, proto jeho grafické listy vykazují patrný posun proti těm, které už&nbsp;vytvořil, protože Vladimír uskutečnil to, co&nbsp;napsal André Breton…</span></p>
        </section>
        <section>
          <p class="chunk" data-nb-ref-number="14" data-nb-words="10" data-nb-chars="55"><em><span class="idea" data-nb-ref-number="14" id="idea14" data-nb-words="5" data-nb-chars="28">a&nbsp;tak jsem nalezl tajemství,<br></span>
<span class="idea" data-nb-ref-number="15" id="idea15" data-nb-words="5" data-nb-chars="27">jak milovat tě&nbsp;vždy poprvé.</span></em></p>
        </section>
        <section>
          <p class="chunk" data-nb-ref-number="15" data-nb-words="33" data-nb-chars="224"><span class="idea" data-nb-ref-number="16" id="idea16" data-nb-words="33" data-nb-chars="224">Proto jeho listy jsou zkropeny současně krví a&nbsp;slzami, proto jsou jakoby čerstvě narozené i&nbsp;dávno zemřelé, protože Vladimír dovedl propojit Altamiru se&nbsp;současností a&nbsp;Lazarův syndrom dovedl proměnit v&nbsp;jásavé přitakání životu.</span></p>
        </section>
        <section>
          <p class="chunk" data-nb-ref-number="16" data-nb-words="856" data-nb-chars="5382"><span class="idea" data-nb-ref-number="17" id="idea17" data-nb-words="856" data-nb-chars="5382">Myslím teď na&nbsp;Vladimíra a&nbsp;jeho pracovní postupy, když přistupoval k&nbsp;první fázi svého tvoření, čisté duralové nebo měděné desce bez poskvrny, vždycky to&nbsp;byla pro něj slavnostní chvíle, kdy naprosto zčistěný, v&nbsp;nulté situaci sebe sama, zasadil matrici první úder, první tah grafickou suchou jehlou, první vryp dlátem, pilníkem. Kdo jej viděl pracovat, tak může podat zprávu o&nbsp;velkém zpomalení Vladimírových grafických postupů, někdy dlouze uvažoval a&nbsp;vážil, aby pak najednou přehrčel sadu úderů a&nbsp;tahů, aby opět se&nbsp;zpomalil a&nbsp;pohledem na&nbsp;celou desku vyvažoval plochu materiály a&nbsp;nástroji, které měl po&nbsp;ruce, protože celou řadu svých aktivních matric grafik Vladimír dělal v&nbsp;přesčase, ve&nbsp;své dílně, maje k&nbsp;dispozici všechny ty&nbsp;odřezky a&nbsp;všechny ty&nbsp;špony a&nbsp;odpadky, tak jako všechny nástroje, se&nbsp;kterými dovedl bravurně zacházet, protože byl soustružník a&nbsp;nástrojař v&nbsp;jedné osobě. Nemrkajícíma očima sledoval kovovou plochu, na&nbsp;kterou jak seismograf, jak jehla píšící kardiograf přenášel svou současnou situaci, ve&nbsp;které ještě nikdy nebyl, aby na&nbsp;matrici přenesl maximum své tvůrčí a&nbsp;tvořivě hravé potence, aby do&nbsp;matrice uložil všechno to, co&nbsp;se&nbsp;stalo smetanou v&nbsp;jeho mozku. A&nbsp;naslouchal, zdali jej jeho ruce poslouchají, zda jsou schopny vykonat ty&nbsp;imperativní rozkazy vidoucího a&nbsp;vědoucího, Vladimír rád hovořil o&nbsp;humánní abstrakci a&nbsp;kosmotvornosti svých pracovních postupů, které chtěl učinit viditelnými tak, jako Jackson Pollock se&nbsp;snažil svým litím barev zachytiti energy made visible. Když Vladimír dokončil každou svou matrici, býval současně nasmrt vyčerpán i&nbsp;okouzlen. Ukládal tu&nbsp;matrici do&nbsp;skříně, aby načerpal přes noc, přes několik dní sílu, aby byl schopen, když vytáhne matrici, aby sám sobě byl prvním nejen divákem, ale i&nbsp;kritikem, zdali tou novou matricí posunul sám sebe, zdali matrice odpovídá tomu, co&nbsp;chtěl, a&nbsp;nakonec zda matrice i&nbsp;na něj působí lyricky a&nbsp;esteticky. V&nbsp;jednom dopise, zdobeném grafikou, Vladimír píše, že&nbsp;často stojí před počátkem své tvorby tak, jako by&nbsp;na&nbsp;pouti stál před vyrovnanými plechovkami a&nbsp;míčkem chtěl srazit jen tu&nbsp;krabici, kterou by&nbsp;srazit chtěl, že&nbsp;častokrát ale spadnou ty&nbsp;plechovky všechny, aniž ale zasáhl tu, kterou si&nbsp;vybral a&nbsp;chtěl zasáhnout. Vidět Vladimíra, jak si&nbsp;prohlíží svou novou matrici, bylo okouzlující, natáčel desku tak, aby po&nbsp;tváři mu&nbsp;přeběhl reflex, znovu a&nbsp;zase si&nbsp;prohlížel každý vryp a&nbsp;každé zranění a&nbsp;každou čáru, aby nakonec zvedl oči a&nbsp;vydechnul, znovu zavřel oči a&nbsp;sám sobě přikývnul a&nbsp;sám sobě málokdy řekl s&nbsp;uznáním… Vladimírek je&nbsp;čiloun… Vladimírek to&nbsp;umí… Tyto matrice, kampak se&nbsp;poděly ty&nbsp;desítky matric, které samy o&nbsp;sobě by&nbsp;stačily naplnit celou stěnu výstavní síně, kdepak ale jsou všechny ty&nbsp;matrice? Pan Merhaut říká, že&nbsp;Vladimír je&nbsp;daroval mladým grafikům z&nbsp;Bratislavy, ostatní že&nbsp;Vladimír rozdal… Nejsou, avšak zůstaly po&nbsp;nich grafické listy. To&nbsp;je&nbsp;druhá fáze Vladimírovy tvorby. Mýlil by&nbsp;se&nbsp;každý, kdo by&nbsp;si&nbsp;myslil, že&nbsp;se&nbsp;svojí satinýrkou pracoval Vladimír mechanicky, dokonce že&nbsp;by&nbsp;poprosil svého přítele Hampla, aby mu&nbsp;grafické listy udělal na&nbsp;gigantickém presu na&nbsp;Akademii. Vladimír přistupoval k&nbsp;výrobě svých grafických listů nikoliv pasivně, ale zrovna tak s&nbsp;ohromným vzepětím, s&nbsp;velikým rituálem. Když byl čas, tak si&nbsp;brával k&nbsp;této seanci své přátele, kamarády, zájemce, kteří ještě nikdy neviděli, jak se&nbsp;tiskne takový grafický list. Vladimír pracoval se&nbsp;svojí satinýrkou, nesmrtelnou satinýrkou, kterou si&nbsp;sám vyrobil, která měla ohromné vady, žejbrovala, byla jakoby celá rozviklaná. Ale Vladimír věděl proč. K&nbsp;práci na&nbsp;tomto podivuhodném přístroji Vladimír přistupoval zpravidla nahý, nebo ve&nbsp;specielních plavečkách. Když byla zima, tak pracoval lehce oblečen. Když připravil matrice, když připravil vlhký papír, když přiložil filcovou destičku, Vladimír zpravidla kouřil, nebo před tím hodně pil, aby potom, když nadešla jeho chvíle, aby celým tělem a&nbsp;svýma pevnýma rukama, pomocí kolen a&nbsp;ohromného pnutí toho svého téměř dvoumetrového těla, pod dojmem chvil, nebo pod představou toho, komu chtěl věnovat tu&nbsp;budoucí grafiku, zvolna přetáčel matrici na&nbsp;druhou stranu satinýrky a&nbsp;při tom držel ten poměrně malý stroj tak, aby se&nbsp;nerozsypal, aby sám sobě neujel. Tak jedině mohl přenést Vladimír chvění svého těla i&nbsp;na matrici a&nbsp;její otisk. Kdo viděl tuto seanci, vždycky si&nbsp;myslel, že&nbsp;Vladimír přehání, že&nbsp;se&nbsp;snaží dramatizovat tu&nbsp;svoji práci, učinit z&nbsp;ní řeckořímský zápas, hru svých svalů… Ovšem kdo odstupem času může sledovat grafické listy na&nbsp;téma jediné matrice, ke&nbsp;svému překvapení zjistí, že&nbsp;každý ten grafický list je&nbsp;jiný, má&nbsp;krásné aberace, úchylky, posuvy, že&nbsp;tedy Vladimír, když pracoval na&nbsp;výrobě grafických listů, byl nejen celým tělem, ale i&nbsp;duchem účasten tvoření a&nbsp;dík tomu, že&nbsp;jeho satinýrka byla dík své rozladěnosti schopna naslouchat a&nbsp;vykonávat všechno to, co&nbsp;procházelo Vladimírovým tělem, tak, jako by&nbsp;Vladimír jel na&nbsp;koni a&nbsp;nutil jej svými koleny, rukama a&nbsp;celým tělem, aby mu&nbsp;ulehčil skok přes překážky… Teď odstupem času lze zjistit, že&nbsp;Vladimír věděl, že&nbsp;ta&nbsp;jeho satinýrka je&nbsp;součást jeho těla i&nbsp;duše, že&nbsp;tou satinýrkou Vladimír v&nbsp;jistém smyslu myslí, že&nbsp;veliký formát presu by&nbsp;nemohl Vladimír vzít do&nbsp;ruky, a&nbsp;tak by&nbsp;nemohl docílit toho, aby celý přešel do&nbsp;grafického listu a&nbsp;tak raději si&nbsp;vysnil gigantickou satinýrku, ohromný pres, skrz který by&nbsp;prohnal celou tu&nbsp;svoji fabriku, aby vytvořil aktivní list veliký o&nbsp;trošku více, než je&nbsp;Strahovský stadión…</span></p>
        </section>
        <section>
          <p class="chunk" data-nb-ref-number="17" data-nb-words="704" data-nb-chars="4379"><span class="idea" data-nb-ref-number="18" id="idea18" data-nb-words="704" data-nb-chars="4379">Nyní, kdy na&nbsp;život a&nbsp;dílo Vladimíra Boudníka možno se&nbsp;dívat pohledem dolů, pohledem sfingy, nyní často myslívám na&nbsp;Velkou arkánu taroků, kterou zpracoval Raymundus Lullus v&nbsp;knize Ars Magna, knihu, kterou se&nbsp;inspiroval Hieronymus Bosch a&nbsp;namaloval podle tarokových symbolů několik obrazů. Vladimír je&nbsp;taroková karta číslo jedna, Kejklíř. Vladimír, který začínal skvrnami a&nbsp;flíčky, je&nbsp;mág s&nbsp;kouzelnou hůlkou v&nbsp;ruce, muž který sám sebe ještě nerozvinul, všechny jeho klady jsou skryté zatím v&nbsp;nevědomí, Vladimír, člověk, který se&nbsp;právě probudil, uvědomil si&nbsp;zvolna své poslání, který sám sebe spatřil, že&nbsp;je&nbsp;vůbec zde, který poprvně si&nbsp;uvědomuje svoji absolutní přítomnost, první záblesk vědomí, který se&nbsp;stal jiskrou, která však ještě nedosáhla své podstaty. Vladimír, jako božské dítě, jako jednička, která může svojí kouzelnou hůlkou imaginace otevřít všechny zavřené dveře podvědomí. Mág, který je&nbsp;připraven vydat se&nbsp;cestou poznání sebe sama, aby vyjádřil základní poučku Hermese Trismegista: Co&nbsp;je&nbsp;nahoře, to&nbsp;je&nbsp;i&nbsp;dole, jak nahoře, tak i&nbsp;dole. Nyní, když je&nbsp;možno se&nbsp;podívat na&nbsp;dílo a&nbsp;život Vladimíra Boudníka, vidím, že&nbsp;Vladimír musel projít i&nbsp;další kartou taroků, kartou jen pro něj, kartou, která se&nbsp;jmenuje Pověšený. Na&nbsp;tomto taroků je&nbsp;Vladimír opět jako mág, ale je&nbsp;pověšený, je&nbsp;spokojen se&nbsp;svým osudem, dokonce se&nbsp;usmívá. Na&nbsp;tomto taroku vidíme dva stromy Šalamounovy, Jakim a&nbsp;Boas, oba kmeny mají po&nbsp;šesti pahýlech, na&nbsp;vrcholku kmenu jsou větve ořezány a&nbsp;přes ně&nbsp;je&nbsp;položeno prkno. Na&nbsp;tomto prkně visí Vladimír, v&nbsp;situaci, kam až&nbsp;svým životem došel, kdy vidí vše obráceně než lidé. Pověšený Vladimír je&nbsp;ve&nbsp;stálém konfliktu s&nbsp;vnějším světem. Lidé, kteří dosáhli tohoto stupně, skutečně prožívají stav, ve&nbsp;kterém mají pocit, že&nbsp;jsou oběšeni, zavěšeni, jak netopýři. Nyní, kdy na&nbsp;život a&nbsp;dílo Vladimíra Boudníka je&nbsp;možno se&nbsp;dívat pohledem sfingy, dolů, vidím, že&nbsp;Vladimír, který přes Kejklíře byl taroky označen i&nbsp;jako Pověšený, nevyhnutelně musel dosáhnout taroku číslo třináct, obrazce, na&nbsp;kterém je&nbsp;vidět Kostlivec, který drží kosu obráceně než lidé. Tato karta ale smrtí nedává smrt, ale život. Kostlivec žne osobnost ohněm ducha a&nbsp;vírou duše v&nbsp;Boha. Když tento duch se&nbsp;oděl hmotou a&nbsp;byl zrozen jako dítě, musel do&nbsp;hmoty zemřít, do&nbsp;ní&nbsp;se&nbsp;vmřít. Tato karta je&nbsp;zároveň koncem a&nbsp;počátkem. Tyto Lazarovy syndromy a&nbsp;nakonec i&nbsp;tu pravou smrt zakusil Vladimír, který umírával tak, jako Dostojevskij tou svou epilepsií, tak jako Gustav Flaubert od&nbsp;svých třiadvaceti let trpěl epileptoidní hysterií. Proto Vladimír sám sebe usmrcoval nesnesitelnými situacemi, do&nbsp;kterých se&nbsp;dostával sám a&nbsp;do kterých jej vtáhla lidská společnost, proto svojí zjitřenou emocí se&nbsp;snažil, aby se&nbsp;obnovil, aby se&nbsp;zmladil, aby dosáhl nulté situace své morality, aby tak zčistěný se&nbsp;mohl vydat za&nbsp;dalším dobrodružstvím, kterým byl jeho život, jeho tvoření; tvorba jako totální odraz jeho žití. Tak sám sebe uváděl záměrně na&nbsp;práh života a&nbsp;smrti, aby se&nbsp;stal neosobním tím, že&nbsp;vyhnal svoji osobnost do&nbsp;horní úvrati Lazarova komplexu, avšak aby vždycky vstal z&nbsp;umírání s&nbsp;malou vlaječkou v&nbsp;prstech, jak Kristus. Teď myslím na&nbsp;poslední grafiku Vladimírovu, je&nbsp;to&nbsp;pouze několik vlásečných čar, už&nbsp;docela vyzáblých a&nbsp;neosobních, několik vertikál lehce se&nbsp;vznášejících jakoby tažených tužkou číslo čtyři, pak horizontála lehce naznačující prkno, na&nbsp;kterém na&nbsp;tarokách číslo dvanáct visel na&nbsp;mašli za&nbsp;kotník Pověšený. Teď myslím na&nbsp;vzdálenou sestru Vladimírovu, paní Emu Bovaryovou, krasavici, která se&nbsp;nedovedla léčit a&nbsp;hojit uměním, a&nbsp;tak svoje neřešitelné protiklady morality vyřešila tím, že&nbsp;se&nbsp;otrávila arzenikem. Gustav Flaubert, když dopisoval ten tristní konec své Emy, zvrátil oběd, a&nbsp;než dopsal poslední větu, tak trvale měl v&nbsp;ústech chuť a&nbsp;vůni arzeniku. Byl to&nbsp;její osud, řekl manžel Emy Bovaryové. Život i&nbsp;smrt Vladimírova byla také jen a&nbsp;jen jeho osudem žižkovského dandyho, který vždycky si&nbsp;zvedal laťku tak, aby usiloval o&nbsp;zakázané, který sám sebe hnával do&nbsp;mezních situací, aby tak nabral sílu a&nbsp;mohl dělat i&nbsp;to, co&nbsp;nechtěl. Tak často jeho skoro dvoumetrová postava zdobená zlatými kučerami a&nbsp;horečnatýma očima přichází ke&nbsp;mně, vždycky ale s&nbsp;vlaječkou v&nbsp;prstech jak Kristus. A&nbsp;já se&nbsp;už&nbsp;nelekám té&nbsp;věže zasažené z&nbsp;čistého nebe hromem, ale přitakám všemu tomu, co&nbsp;bylo jeho osudem a&nbsp;tajemstvím, protože Vladimír byl dům, který se&nbsp;osvěžoval bleskem, pane Hrabale, dům který se&nbsp;osvěžoval bleskem…</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zivot_bez_smokingu_011.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>