---
title: Autíčko
contentType: prose
---

## Prolog

_Nakolik je autentické to, co píšete?_

  

Píši vždy o tom, co se mi podivuhodného stalo, o tom, co se záviděníhodného stalo těm druhým. Tedy bod odplutí je vždycky autentický, na začátku je vždycky událost, zážitek. Ale ta hravost v člověku mi nedá, abych jistou imaginací nesestavil sled událostí jinak, abych do autentičnosti nenasypal kvasinky upřesňující fantazie, tak jako šťávy se mění ve víno, mladinka v pivo. Této téměř chemické reakci říkám: pábení. Teprve pábením začne text šumět, teprve tou jistou intuicí se uvádí do pohybu hovor, těkající mezi skutečností a neskutečností, mezi vědomím a nevědomím, mezi uměním a neuměním, mezi snažením a nesnažením se. Ve sportu se autenticitě pravidel říká: Game, tvořivé hravosti: Play. Překračování hranic se ale vždycky trestá a tak i v textu ta jistá nedosažitelnost tvoří melancholický půvab zakázaného ovoce, nedosažitelnost, která ale láká k variacím a variantám na dané téma. Ovšem! V lidských životech a v životě národů jsou jisté skutečnosti, ve kterých fantazie splynula s realitou, hravost vplynula do podstat, neuvěřitelné se stalo skutkem. Jsou to mýty, které nestvořili spisovatelé, ale lidi jako celek. Je to vrchol psaní, který spočívá v nepsaní. Tak byla stvořena nebesa, která osvětlují nebo zatemňují cestu lidskému životu. Z tohoto úhlu pohledu je to, co píšu, zábavná literatura, která sice z autenticity vychází, avšak autenticitou i končí… A to, co se autenticky pohybuje mezi tím, je trvalý odklad. I když se snažím, obcházím autenticky kolem, ale dovnitř pořád nemůžu. Střed je pro mne nedosažitelný. Jediná moje autenticita je: trvalá nespokojenost s tím, co jsem napsal, co píšu. Asi to tak má být…

  

_Nikdy jste nenapsal sci-fi, zkuste si přesto vymyslet, jak by mohl vypadat svět po roce 2000._

  

Většina lidí se té představy leká. Ale dokud po tom roce budou na světě ještě lidé, tak jak tomu bylo vždycky, sci-fi bude i ten nejobyčejnější život. Po roce 2000 batolící se děcka budou nadále podléhat tyranii umění, kterak se naučit chodit, po roce 2000 zrovna tak jak teď prvňáčci se budou lekat školy a domácí i mimoškolní výchovy, po roce 2000 zrovna tak, jako vždycky před tímto rokem, školačka bude ohromena tím, že se z ní stala slečna, že později se ze slečny stane žena a z ženy matka… Mezní situace člověka a traumata lásky se ani po roce 2000 nezmění a zrovna tak i lidské štěstí. Co tedy ze sci-fi? I když budou čedokové zájezdy na Měsíc, pro mne sci-fi je pořád to samé, pochopit souvztažnost čtvera ročních počasí s lidským životem, pochopit, že příliv a odliv moře je to samé jako příliv dětí na celém světě a odliv starých lidí, jak dárky rozdané na Štědrý den a později pohozené do kontejnerů, jako zamilovanost a rozchod pro nepřekonatelný odpor a jako vůbec, osud planety, na které žijeme, z přílivu mlh a odlivu vyhoření… To všechno je pro mne sci-fi, které se na světě řeší od té doby, kdy první člověk zaznamenal toto svoje první udivení a pochopení, a tedy tyto otázky a tyto odpovědi, jak si myslím, budou mít i lidé po roce 2000, i když by svět byl jedno gigantické zavěšené velkoměsto, i kdyby se živil pikantními chaluhami. Je mi nepříjemné, když mi někdo klade takovéto otázky, protože já jsem ctitel přítomnosti, i když mi stále uniká, lekám se minulosti, která mne děsí, a protože moje budoucnost je mi dávno známá a rád si ji chodím kontrolovat na hřbitov, tedy co já mám odpovídat za vidinu světa po roce 2000?

  

_Co vám dá při psaní nejvíce práce?_

  

Najít si důvod, proč psát. Najít tu odvahu vzít palici a pípu a narazit soudek. S vínem, pivem? A když pivem, desítkou či dvanáctkou? A vůbec, nebude ten soudek zpola prázdný, plný jen do půlky? A nebude ten nápoj zlomený, zvětralý, nemocný? Pochválí mne mí přátelé, když je pozvu, aby ochutnali to, co jsem vypěstoval sám, nebo co jsem přivezl z cizích sklepů? Při mém psaní mi dá nejvíce práce najít tu míru zodpovědnosti ke čtenářům, když napřed jsem ji vyzkoušel sám na sobě. Aby mí čtenáři na prvních řádcích poznali, že to je nápoj z mého sklepa, že má osvěžující drzost mého prostředí, že jsem se ještě nezkalil, že jsem je nepodvedl, že nedali své peníze a svůj čas nadarmo. Toto mi dá nejvíce práce při tom mém psaní: snažím se střihem už v hlavě a potom nůžkami v hotovém textu zkrátit řádky, abych zvýšil třeskutost nárazů protikladných obrazů… Ale toto všechno je ještě zábava, pravá rumařina ale je pro mne ta pravá nádeničina na textech, když je mám opsat na čisto. Myslím si proto, že pravý spisovatel začíná teprve v těchto opisováních a zapojováních vsuvných textů. Pro mne je právě proto génius Tolstoj, který Vojnu a mír opisoval celkem sedumkrát, ve stoje, a přitom, podle svých deníků, stačil ještě skotačit se svojí hraběnkou na koberci, v pokojíčku. Klobouk dolů, Tolstoj to je pravý spisovatel a k tomu navíc: svědomí nejen národa, ale i celého světa! To je to, co mi dává při psaní zabrat a nejvíce práce: nemyslet na Tolstoje, na Vojnu a mír, na kobereček v pokojíku…

  

_Usmíváte se někdy tomu, co sám si napíšete?_

  

Usmívám se tomu, čeho se dodatečně lekám, zda jsem textem budoucího čtenáře potrefil, pobouřil, vylákal na nastražené pasti klamných řádků. Usmívám se ale jen do té doby, než začnu tušit, že čtenáři jsou dál, než jsem já, dík informovanosti, že budou ode mne očekávat něco, co je nad jejich vědomí a vědění. Prostě že je překvapím. Moje usmívání tedy je to, že mne přechází smích. Jedině se usmívám zasvěceně, když vidím mé škodolibé čtenáře, když tak, jak mne čtou, usmívají se tomu, že konečně už jdu dolů, že jsem v zajetí svých stereotypů, že se už opakuji, že začínám je nepřekvapovat, že jsem tedy nudný. Zkrátka, že mi to už nepíše, že jsem už k smíchu… To mne přechází smích, když si čtu tyto řádky, ale ruku na srdce, rozum do hrsti: příliv a odliv… Ano! A už se zase usmívám tomu, co jsem sám si napsal.

  

_Co vám dělá radost?_

  

Dívám se na hrající si děti a přesně vidím, co z nich asi tak bude, až dorostou, dívám se na sedící starce a vidím přesně, jakou úlohu ve společnosti asi hráli, když byli mladí. Sedím celé hodiny u potůčku u lesa a přesně vidím, jak budou vypadat břízy a olše na podzim a v zimě, procházím se zimním lesíčkem a přesně vidím, jak budou vypadat břízy a olše na jaře a v létě. Vidím všechny fáze květu a semínka až do plodu a nazpátek, dívám se na jablko, které držím v prstech a couvám přes všechny fáze nazpátek k pupenci na ratolesti jabloně. Vidím pořád se otáčející vyšperkované kružnice, kterak se míjí, předebíhají nebo vzhledem k sobě se zpožďují, ale jako vlny za vlnou dosahují své horní úvratě u břehu moře, a odlivem se vracejí nazpátek, aby všechna ta hra měla svůj smysl v přílivu… Miluju jakýkoliv déšť a listí pád a šikmý tah sněhových vloček, na modrém bezmračném nebi vidím bouřlivá mračna a blesky, dělají mi radost koťata, ve kterých vidím budoucí kocoury a kočky. Miluju starou kočku, která ve mně vidí mladého muže, protože se máme rádi, a jak učí Hegel: Milující nemají těl,… jsem se zvířátkem identický. Největší ale radost mi dělají pinglové, kteří jen mne vidí, už mne přátelsky potěžkají ve svých očích a přinesou mi hladinku plzeňského piva a šoupnou ji k mým prstům.

  

_Co dělá radost vaší ženě?_

  

Dělalo jí radost, když mohla háčkovat do předlohy obrázky z barevných nití. Velkou radost měla, když jsem si ji vzal, protože věděla, že si tou svatbou velice pomohla. Jednak se vdala do krásného domu v Libni, který sice měl jen jednu místnost, kam nešlo slunce, ale zato měl toaletu na dvoře. Ale hlavně já jsem byl situován, ten čas jsem dělal pakra makulatury a štamfu. Snubní prstýnek si musela koupit, avšak já jsem zato míval větší útratu za měsíc než příjem, a tak jsme žili jen v samých radovánkách. V současné době má moje žena radost, že jsem ji přihlásil v Sokolníkách na jazzovou gymnastiku. Ještě jsem chtěl, aby měla radost, když ji přihlásím, aby zpívala v kostele, učila se v kursu vařit a angličtinu, ale nechce mít tolik radosti najednou. Ze mne má velikou radost, když se na mne dívá a vidí, kterak přemýšlím, co mám říci, abych se navečer dostal ven. Největší ale má radost, když mi v lokále přinesou zlomené pivo, bez pěny. Proto se asi máme tak rádi, proto budeme mít letos stříbrnou svatbu…

  

_Máte některou svoji knihu raději než ty ostatní?_

  

Inzerát na dům, ve kterém už nechci bydlet. Mám ji rád proto, že se jí lekám zrovna tak, jako se lekám těch knih, které už už mají vyjít. To přestává legrace, já mám trvalý dojem, že jsem na světě jen na dovolence od hrobaře, tak píšu, odevzdávám texty, pak jedna korektura, ještě jsem na světě?, druhá korektura, co to, ještě jsem neumřel? A pak jak rány bubnu v tympánové Osudové, signál a potom to, čeho jsem se nejvíc bál a bojím, kniha vyjde, já jsem se do poslední chvíle těšil, že zhebnu, a tak nějak jsem se pozdravil, že v plnosti vnímám svoji odpovědnost za frontu u knihkupectví, svoji odpovědnost za to, co jsem tam napsal, koho jsem urazil. Tyto knihy, co letos, či příští rok vyjdou, ty mám nejraděj i, protože nejdřív mne ženou do umírání a potom, když vyjdou, tak vstávám z mrtvých a musím si pěkně vyžrat to, co jsem si nadrobil. Je to něco s těmi mými knihami jako s porodem. Dokonce říkají, a já se tomu kloním, že taková kniha nošená v břiše tiskárny vzbuzuje ty největší naděje a současně i obavy. A ten porod je to samé. Je to křižovatka života a smrti. Taková čerstvě narozená kniha, ač rodička je utahaná z toho všeho jako koza po kůzlatech, usmívá se, sama první si děťátko pochová, potom jej dá pochovat těm nejmilejším. Já taky každou knihu dávám pochovat svým přátelům, bez peřinky, bez povijanu, jen tak, do náručí pochovat jako vánočku…

  

_Čím to je, že máte tak laskavý pohled na lidi, na svět?_

  

Ze zbabělosti. Jak je někdo chytřejší než já, tak se jej laskavě vyptávám na to, co nevím. Když je někdo silnější než já, tak aby mi nedal do nosu, tak chválím jeho fyzickou zdatnost a stanu se jeho přítelem. A když je někdo hezčí než já, to je naštěstí málo lidí ve střední Evropě, tak jej prohlásím, že on je sice nejhezčí člověk v republice, ale na druhém místě jsem hned já. Tak lidi mne mají rádi a já, maje s nimi soucit, stávám se jimi a nic mi nebrání, aby oni nebyli já. A potom! Já tak bedlivě naslouchám těm druhým, že ač jsem měl opačný názor, tak se ztotožňuji s takovým člověkem, pro kterého jeho názor je alfou a omegou jeho žití. Ještě jej podporuji v tomto jeho názoru, který mi třeba škodí. Já totiž už jsem na tom tak dobře, nebo tak špatně, že abych mohl žít, nepotřebuji k tomu názor. Já jsem tak trochu voyeur, já se jen dívám a žasnu nad tím, co vidím. Raději dodávám kuráž do světa těm druhým. Já jsem totiž hned na začátku mých univerzitních studií se dal zapsat a nevynechal jsem jedinou přednášku pana Fischera o Arthuru Schopenhauerovi. Naučil jsem se to, co nějak bylo spřaženo s tím, co jsem si přinesl už v genech. Moc toho nechtít, spíš naopak. Ale vydatně zírat, i pod zavřenými víčky introvertně zírat, zřít. Později jsem si zamiloval a miluju ho dodnes: Ladislava Klímu… Vítězství se sestává jen z bití a všechno je jen Hra… Proto ten můj laskavý pohled na svět, já jako můj strýc Pepin, i když prohrávám, tak neustále vítězím.

  

_Prožil jste mnoho zlých věcí?_

  

Ale ano, ta moje traumata lásky, ty moje fraktury, ty moje operace žlučníku, to ještě má pozitivní hodnotu, protože člověk nikdy neví, zač prosí. Avšak někdy cítím, že na obzoru v mé hlavě se vzdouvá mračno, tak, jak těhotní, objevují se skrz mázdru obrazy, a já už musím dávat pozor, abych neumřel, protože vidím, že to jsou ty moje jateční krávy, ta moje telata odstavená na studený odchov, že tam jsou mí jateční vepříci, všechno to, co se odehrává na jatkách, to ohrožuje moje žití… Letos jsem stál ve venkovském řeznictví, tam u nás, řezník mi zase a znovu naznačoval, jen abych počkal, abych počkal, až budu poslední. Potom mi řekl: Pojďte se mnou. Jste přece spisovatel? A já jsem řekl, že ano. Kývnutím brady. Tam, kde řezník bourá kusy přivezené z jatek, na válu ležela tři přední vepřová plecka, řezník ukázal na to maso a řekl: Co to tam na těch jatkách s těma prasatama jenom dělají? Dal mi svoje brýle a já jsem viděl, že tři ramenní klouby jsou roztříštěné, mocným úderem rozbité, ohromné krevní podlitiny v mase, tříšť kostí… Je to hamba! Zvolal řezník. Hamba celýho světa! Jste spisovatel, vy to musíte vidět, vědět! A hodil na krvavý vál otevřené zakrvácené noviny, týdeník. Pak sňal brejle, nasadil si je a tu a tam mi četl: Ze čtyř a půl miliónu jatečních prasátek padesát šest tisíc jich raní mrtvice hrůzou ještě ve vagónech, prosím, obrázek. Tady! Po otevření vagónu s jatečními hříbaty, dvě hříbata se uškrtila! Druhý vagón, koníček, který nechtěl jít na šlachtu, nejdřív mu honák vyřízl jazyk, a když i potom koníček nechtěl, tak jej ve vagónu podřízl. Tady je obrázek. Jiný vlak… po otevření, dvě odrostlá telata, baby, se uškrtila. Tady je z jatek obrázek, jak prasátka vyženou z vagónu rovnou k šikmému ocelovému tunelu, kudy padají prasátka rovnou do sklepení, kde otřesena, s nožkama kaput, teprve je zabíjejí. Já vím, co dovede prase! Podívejte! Nastavil paži, a ukázal zahojenou jizvu kolem bříška palce. Ale tohle, to přestává všecko! A u nás? Na Kladně ještě není linka, kde krávy napřed ve skupině šest se omráčí elektrikou. Tak je tlučou. Říkal mi kamarád, že když tloukl šestnáctou krávu, tak ta první, kterou omráčil, už zase vstávala, protože ten, který ji měl podříznout, si odskočil na kafe! Hamba je to! Já tím teď k stáru hrozně trpím. Ovšem vy jste spisovatel, vy musíte mít žaludek na všecko… A když za mnou zamykal krám, skrz skleněnou stěnu dveří volal na mne: Že jste rád, že sem vám to ukázal? a řekl, možná se vám bude líp psát… hovořil, ale bylo venku už chladno, skleněná stěna se omžila, že jsem viděl jen hovořící rty… A vy se mne, slečno, ptáte, jestli jsem prožil mnoho zlých věcí… Ty žalující řeznické rty, pohybující se rty na omžené skleněné stěně dveří!

  

_Máte někdy špatnou náladu?_

  

Kdybych ji neměl, tak bych si ji musel způsobit. Vždyť nejkrásnější na člověku je špatná nálada, člověk, který už nemůže dál, kdy vede sám proti sobě protistátní řeči, kdy jeho mozek a vůle je zablokovaná, když člověk je daun a hin, najednou, kdy přemýšlí o bezživotí, objeví se pramínek a já sleduji ten čerstvý obrázek, jako čerstvě narozené dítě, a lidé kolem mne povykují a hovoří, lamentují nade mnou, ale já cítím, že jsem zachráněn, že kdybych neměl tak mizernou náladu, že bych byl vyděděný, odsunutý, vyškrtnutý z toho celkového družstva lidí, kteří jsou anebo si to myslí, že jsou tak trochu křísnutí imbecilitou, že jsou básníci. Kdo mívá špatnou náladu, je vyvolencem bohů, takový člověk je schopen se obnovit, zmladit. Kdybychom sáhli do doktorských knih, našli bychom označení pro lidi, kteří se dětsky dovedou radovat a smát a hned nato mít špatnou náladu a kabonit se! Depresní maniak! A spisovatel, když nehraje divadlo, tak je na tom zrovna tak, jako děcko. Abych se mohl zjasnit, aby mi to tak trochu myslelo, musím mít napřed velice špatnou náladu.

  

_Když vám nejde psaní, co děláte?_

  

Neviděli jste bezstarostnějšího člověka, než jsem já. Když mi to nedrásá, tak co bych se trápil? Hned toho využiju a jdu lajdat městem, je mi, jako by byla manželka daleko ode mne na dovolené. Já patřím do kategorie spisovatelů první třídy v nepsaní. Já si dokonce myslím, že psaní to je náhražka za pořádný život. Kdybych si měl vybrat, vybral bych si asi lajdání před sepisováním. To jsem dokonce i společenský! Jak ode mne odešla múza, jsem trvale šťasten, akorát druhý den mám kocovinu, ale taková kocovina, to je zpověď sebe sama, to je naslouchání útrobám, kterak se regenerují, dokonce taková kocovina, to je vstřícný plán, současně spjatý s hlubokou kritikou sebe sama. To všechno mi je dáno, když nepíši. Když jsem byl mladší, tak jsem si vypůjčoval děti a jezdil jsem na lodičkách, chytal ryby, a když byl podvečer a s ostatními jsme leželi, seděli na náplavce, vyšel měsíc, na co literatura? Když mi nejde psaní, dokonce rád i cestuji, podivuji se každé krajině, stačí mi jet do Klánovic, jít pěšky podle vody… A já když jdu, tak jsem neustále ve střehu, jsem všemi smysly propojen s krajinou. Když mi nejde psaní, listuju v ulicích hlavního města Prahy, myslím při tom, který to byl příliv a kdy, který do tohoto města velkou vlnou přirazil ty krásné stavby, vlnami z Francie a Vlašska, vlnami z Burgundska a Německa, obcházím tohle město a žasnu, které to byly zase vlny, které spláchly a odplavily všechny ty obsahy a lidi cizích nálad a smýšlení tak, že odliv po nich nechal jen ty krásné ulity, že jsme tady zůstali jen my, Češi, kteří kdykoliv někdo přijede, tak se chlubíme tím cizím peřím. Vlastně teď jistím, že opravdu nejlíp mi je, když mi nejde psaní…

  

_Inklinujete k mystice?_

  

V téhle zemi, když se řekne mystika, mystik, tak se rozumí to, co souvisí s náboženským blouzněním, poblouzněním. Pro mne mystika je velice přirozený stav duše, je to víc než imaginace, je to intuice, kterou sice nemá každý, ale kdo ji má, ten ví, že přišla zvenčí, jak darování. Pro mne mystika začíná tenkým duhovým mostem, po kterém člověk přechází tam na druhou stranu, do milované bytosti, do srdce večerní krajiny. Mystika pro mne je velice přirozený způsob, který nelze naučit, ale přece jen pochopit od toho, kdo se dovede vbourat za kliky dveří vedoucích do všech věcí, kdo dovede i v tichu a pokoře, v nulté situaci zírat nemrkajícím okem a zachytit ten teninký plachý pramínek, paprsek, který pojí. Mystika je tedy přirozený druh poznání, ovšem! Není dáno každému. Je to trauma, které je dáno už v kolébce, a ještě dřív, v genech, že toto nemluvně bude zasvěceno obyčejnému tajemství, kterak snadno a lehce lze ne létat, ale slyšet a rozumět všemu živoucímu, že smrt, která stihá všechno, ta smrt se jej netýká, proto mystik je člověk, který zrušil hodnotu smrti, zatímco hrdina smrtí teprve naplňuje svoje ztrosko­tání, které je jeho oslavou… Ptala jste se mne, slečno Kašperová, co jsem dělal u moře? Prakticky nic, dal jsem si lehátko těsně k moři a naslouchal jsem téměř celý den a pak zas a zas, vlnám, stoupajícím v příliv, couvajícím v odlivu a při tom jsem ne myslel, ale viděl skrz tento rytmus příběhy života a smrti a znovu a zase narození a vzkříšení, a zvápenatění… to všechno ale v událostech a příbězích tak, jak jsem je od dětství viděl, zažil… Tu chvíli u moře a ve vzpomínkách na ty mořské chvíle přílivu a odlivu jsem se usmíval a usmívám, tak jako jsme s Jírou žasli na Cypru, když jsme stáli tváří v tvář zasněných, usměvavých a mystických Apollónů…

## 1

Moje žena, když přijížděla na víkend za námi, pokaždé si povzdechla, co budeme s tolika kočkama dělat? Utěšoval jsem ji, ale přeci sama víš, najednou máme pět koček, a na jaře se všechny ztratí, jedna kočička nepřijde, chodíme za noci, voláme, ale kočička nepřichází, pak druhá, třetí, nakonec zůstane jen jedna, aby i ta někam odešla a už se nevrátila… Ale moje žena, když viděla ta zvířátka, lamentovala dál… co budeme s tolika kočkama dělat? Ale sama se těšila na rána, když jsme se probouzeli, že jsem vstal, otevřel dveře a pět odrostlých koťat se vřítilo do kuchyně, vylábala nejdřív dva talíře mlíka a pak jsme si ještě všichni vlezli do postele a koťata se přišla ohřát do peřin. Tři koťata jsem vždycky dával ženě do postele, na palandu, a tak jsme leželi se zvířátky, která spokojeně usínala. Renda, Segmyler a Švarcvald líhávali se ženou, a u mne ležela ta dvě koťátka s bílými fusakličkami a bílou náprsenkou, pojmenoval jsem černou kočičku Švarcava, mourovatého kocourka Fusakličkou. Nejraději jsem ale měl Švarcavu, nemohl jsem se na ni vynadívat a ona mne měla tak ráda, že skoro omdlívala, když jsem si ji vzal na ruku a dal k čelu a šeptal jsem jí do ucha sladká vyznání lásky, tak nějak jsem dosáhl věku, ve kterém už jsem neuměl a nemohl být zamilován do krásné ženy, protože už jsem byl olysalý a tvář plnou vrásek, ale kočičky mne milovaly tak, jako mne mívaly rády dívky, když jsem býval mlád, byl jsem pro ty moje kočičky vším, byl jsem jejich otcem a milencem. Nejvíc mne ale měla ráda ta kočička s bílými fusakličkami a bílou náprsenkou, Švarcava. Kdykoliv jsem se na ni podíval, zjihla, zpokorněla a musel jsem ji vzít na ruku a ona na chvíli omdlela z přívalu citu, který proudil ze mně do ní a nazpátek z ní do mne, tehdy jsem se zajíkal tím štěstím. Ta jitra, když pět koťat si vlezlo za námi do postele, to bylo naše rodinné štěstí, ta koťata to byly naše děti. Avšak každé to ráno, když se koťata vyhřála, když jim otrnulo z chladu noci, zničehonic začala ve skupinách a všechny dohromady zápasit, přepadat se, uměla se houpat na záclonách, běhala a lítala sem a tam, neustále se ozývaly rány hlaviček do skříně a do židlí, ta koťata půl hodiny řádívala kuchyní, strhala z židlí naše šaty a prádlo, z kuchyně přinášela utěrky, roztahala a rvala se se střevíci a bačkorami, vlítla pod peřinu a tam ve tmě zápasila, svíjela se do kotoulů, ze stolu ta koťata shodila všechno, co tam bylo… Tak půl hodiny trvávala ta mešuge štunde, nakonec koťata dýchala tak, že vyplazovala jazýčky, aby nakonec padla vyčerpáním na zelený koberec, ulehala ta koťata na židle, olizovala jeden druhého, dlouhými pohyby jazýčkem jedno druhé upravovalo, čistila si navzájem kožíšky pod krkem a na hlavách. A pak zase usínala, sladce vzdychala… Tento rituál mešuge štunde se opakoval každý den. Jen když venku začalo pršet a bylo chladno, když začal padat sníh, když z odrostlých koťat se stali kocouři a kočky, tak když jsem ráno otevřel dveře, tak se nejdřív všechny ty kočky přišly ohřát, přišly vypít mlíko, když přicházely mrazy, tak se tiskly ke kamnům, nastavovaly svoje hlavičky, nahřívaly si ty kočičí hlavy, až se z nich kouřilo. Ten zimní čas všechny ty kočky zvážněly, trnuly, co kdybych nepřijel? Spávaly na terase, tam pod besídkou v seně, tam z prvního patra se dívaly na cestu lesem, která vedla od silnice, když jsem přijížděl autobusem, a brouzdal jsem se sněhem, viděl jsem z jistého úhlu cesty na terasu, na otevřený obdélník pod podlahou besídky, kde se zvedly kočičí ouška a pak vyběhly kočky, viděl jsem jejich nožky, jak sbíhají po dřevěných schodech, jak mi běží vstříc, jak se kolem mne lísají… Vždycky jsem bral jedno po druhém do náruče a líbal jsem je pod krčky, a ony se ke mně tiskly, když jsem je tak potěšil, že jsem na ně nezapomněl, odemkl jsem na chodbu, tam byla zamrzlá voda v kbelíku, odemkl jsem do pokojíčku a zvířátka se nadrala za kamna, rychle jsem je roztopil dřevem, a pak jsem teprve jim ohřál mlíko, častokrát v malé kuchyňce jsem měl v lavoru zamrzlou vodu… Ale za půl hodiny už kamna a roury byly rozpálené, kočky vylábaly mlíko a zase všechny nastavovaly hlavy u kamen, dlouho se tak nahřívaly, aby teprve za hodinu se uvolnily, políhaly si na židlích, a usínaly, když jsem jim nakrájel ryby, když jsem jim dal maso, když jsem jim nalámal kousky sýra. A pak jsem psal ty moje texty, stroj hrčel, musel jsem pospíchat, neměl jsem nikdy čas na stylovou čistotu textu, musel jsem psát rychle, abych mohl se věnovat kočkám, protože všechny, i když ležely se zavřenýma očima, škvírou se na mne dívaly, bylo jim dobře, když slyšely hrčení psacího stroje, po hodince psaní jsem si natáhl kožíšek a vyšel jsem ven se projít do zimního počasí, nechával jsem pootevřené dveře, kdyby se kočkám chtělo na ten jejich záchod do listí, na noc jsem vždycky dával umývadlo s pískem, kdyby se jim chtělo jít na záchod, když bych tvrdě spal, protože všechny ty kočky, i když jsem spal, tak nejdřív seskočily z židlí, a kráčely ke dveřím a tiše zamňoukaly, zpravidla jsem je slyšel, a tak jsem častokrát za noci vstával, abych pouštěl kočenky ven a zase na zamňoukání nazpátek, když pršelo, utřel jsem jim do utěrky packy, protože všech pět koček nad ránem, když vyhasl oheň, naskákalo za mnou do postele, tak nějak jako by se dohodly, každá měla svoje místo, u hlavy ale mi ležela Švarcava, ta jediná měla právo ležet těsně v mých hlavách, ostatní ležely v nohách, těsně u mých zad… A všechny, než usnuly, tak sladce vzdychly, vzdychaly, tiše předly a pak se stočily do klubíčka, když nám bylo horko, tak ležely na zádech s vyvrácenými hlavičkami, v krásných pozicích, někdy dokonce si propotily kožíšky na bříšku, možná že se taky potily hrůzou, co by s nimi bylo, kdybych nepřijel? Já jsem totiž jezdil za kočkama i autem, ale jen když bylo pěkně. A když jsem jel autem, tak když jsem jel trochu rychleji, hned jsem zpomalil, co kdybych se naboural, co by bylo s kočkama? A předjížděl jsem jen traktory a náklaďáky a tak pomalu jedoucí auta, protože co kdybych se při předjíždění naboural, co by bylo s mými kočkami? A proto jsem jezdil autobusem, když bylo náledí a když padal sníh, a když pršelo, protože jsem měl záruku, že dojedu a potěším ty moje kočky. A i v autobuse, když jsem si sedl do první řady, najednou, co kdyby se autobus naboural, kdo by dal kočkám? A už jsem si sedal do prostředka autobusu a tak, kdyby se něco stalo, ve střehu, jak bych sebou hodil tam, kde nebezpečí úrazu je nejmenší, protože kdo by pak dal mlíčko těm mým kočkám? A když jsem musel se vrátit do Prahy, tak už jak jsem se oblékal, tak kočky zpokorněly, zesmutněly, Švarcava, která tak trochu měla povahu jako Chaplin, chtěla mne rozveselit, tak poskakovala, dělala kotrmelce, pak se na mne dívala, jestli tohle by mě mohlo odvrátit od odchodu, jindy, když se dva kocouři prali a začal jsem se oblékat, tak honem přestali, lehli si každý na svoji židli, tak způsobně si lehli, jako že takhle budou hodný, jen abych nejezdil nikam, anebo, abych jel, a nechal je tady doma, že budou takhle hodní, všichni najednou ukazovali, jak by byli hodní, jen aby nemuseli ven, ale museli ven, bral jsem jednoho po druhém, a vysypával jsem je přes práh, vyjížděli z mých rukou jako ryby, zamknul jsem, byl jsem nešťastný, zrovna tak nešťastný jako ty moje kočky, kráčel jsem cestičkou pod smrčky, pak branou na alej, když jsem se naposledy otočil, vždycky jsem viděl to samé a vždycky jsem se toho lekal. Skrz brlinky plotu, v každé té prolučce byla kočičí hlava, pět kočičích hlaviček se za mnou dívalo a přálo si to, co se nedalo změnit, abych se vrátil a zase jsme všichni byli v pokojíčku u teplých kamen… A tak se mi stávalo v Praze, že když už jsem byl na dně, když už jsem nemohl psát a nemohl jsem se vzpamatovat z vykolejenosti a strachu a kdy jsem byl tak sám, vskočil jsem do autobusu a za hodinu jízdy zasněženou krajinou jsem trnul, zda kočky jsou ještě na světě, podlamovaly se mi kolena, když jsem vystoupil a kráčel jsem alejí, a když mi všechny kočky běžely vstříc, bral jsem je jednu po druhé do rukou a tiskl jsem si je na čelo, tak nějak mne ty kočičí kožíšky léčily z těch mých kocovin a chander, tiskl jsem si je znovu a znovu a ony to věděly a tiskly se ke mně a zatopil jsem v kamnech, a rozdával jim kousky masa a rozlíval mlíčko. A Švarcava, ta věděla z těch koček přesně, co pro mne znamená, byla poctěná tím, že ji miluju ze všech nejvíc, v jejích očích jsem vždycky našel takové porozumění, že jsem se toho lekal. Byl jsem šťasten, že ji mám, že máme spolu tajemství, které nás pojí, a ona seděla na stole a dívala se na mne, naklonil jsem se a ona mi dlouze ducla, položila svoji hlavu do mé ruky, její hlavička byla přesně tak veliká, že se vešla do mé dlaně, ale já jsem už začínal trnout, že zase musím nazpátek do Prahy, že mám večer besedu se čtenáři, že zase ty kočky budu muset vzít jednu po druhé a vyhodit je do studeného vzduchu, do mokrého listí, do samoty, viděl jsem, jak už i kočky trnou, že za chvíli přijde ten hrozný okamžik, kdy se rozloučíme, když zase ony budou trnout, zdalipak se vrátím k nim, zdalipak je nenechám jejich osudu, a já jsem zrovna tak trnul, zdali mi je někdo nezastřelí, zdali když budou taky na dně, nevyjdou mi naproti, a zda je nepřejede auto tam u zastávky autobusů. A tak, abych se vyléčil ze svých trápení, jsem se sice vydal za kočkami, přikládal jsem si je na hlavu jako mokrý kapesník proti bolení hlavy, ale nakonec jsem zase kráčel alejí, zase jsem se musel otočit, a zase skrz brlinky plotu se na mne dívaly kočičí oči, pět kočičích hlaviček se dívalo tak dlouho na mne, až jsem zahnul na autobusovou zastávku a pak v autobuse jsem se zakutal do zvednutého límce, ponořil jsem se do sebe a vyčítal jsem si, jak jsem jen mohl opustit tak dojemná zvířátka, na která čeká mokrý večer, studená noc, kdy jedna kočka zakutaná do druhé dýchají si do tlapek a kožíšků, jedna druhou ohřívá a přitom sní o tom, zdalipak se vrátím, a když, tak aby už to bylo, protože kerské noci v zimě jsou dlouhé, nekonečně dlouhé i pro lidi. Někdy jsem byl tak zbědovaný z těch koček, že jsem si přál, abych nebyl ani já, ani ty kočky. Jedině o víkendu, když jsme byli s kočkami se ženou, jedině dvakrát týdně, kdy jsem v té kerské chatě spal, jsme všichni byli šťastni, ale i zvířátka věděla, že je neděle, že odpoledne odjedeme, už od poledne byla smutná, každé odpoledne, když jsem byl tady v Kersku, tak kočky věděly a jen na to čekaly, až si lehnu na kanape a přikreju se dekou, že to je jejich čas siesty, že jedna po druhé lehne vedle mne, pod deku, těsně pod bradu… ale v neděli ta zvířátka věděla, marně si lehala na palandu, věděla, že za chvíli odjedeme, a že je konec radosti. Ten čas jsem se dozvěděl, že každý myslivec, když zastřelí kočku v lese, tak když pak odřízne kočce ocas, za každý předložený ocas že dostane třicet korun. Trnul jsem, když se ozvala někde střelná rána, honem jsem ten čas vybíhal ven, a svolával jsem a počítal ty moje kočky, zdali někde jedna z nich neleží a myslivec jí neodřezává ocas. A taky ten čas jsem se dozvěděl, že krajem procházejí lidé, kaťouráci, jak se jim říkalo, že kupují koťata a kočky a kocoury, chytají ty, které nemají pána a nechají se chytit, aby za ně ve vědeckých ústavech v Praze dostali padesát korun za kus, kde se kočkám pak zarazí do hlavy počítací přístroj, který tiká a počítá impulsy a pohyby v mozkových kůrách. A to jsem neměl vědět, mně stačily ty střelné rány, mne ničila ta představa, že jedna z mých koček je odvážena do Prahy a pak za týden umírá s počítacím přístrojem v hlavě, protože taková kočka nevydrží takové vědecké pokusy a bádání. Kolikrát jsem nad ránem se probouzel, věděl, že už nebudu spát, a pak jsem měl mlhavý pocit, který se zpřesňoval v tikání, to byla ještě milosrdná vidina, vstal jsem a hodinky, které jsem si vždycky balil do šály, nesnášel jsem tikání vteřinové ručičky, od­nesl jsem ty hodinky i se šálou do kuchyně a tam do skříňky tu šálu uložil za hrnce. Ale když jsem si lehl, když jsem nahmatal cestu k mé posteli a ulehl, za chvíli, s hřbetem ruky na čele a očima do stropu v mdlém pouličním světle jsem uslyšel znovu tikání, ale to už nebylo tikání zvenčí, ale uvnitř mé hlavy a já jsem cítil, jak i já mám do hlavy zaražený počítací přístroj, který tiká a zaznamenává impulsy mého mozku, mého tepu, že tak bude tikat ten přístroj zaražený do kočičí hlavy ve vědeckém ústavě tak dlouho, než milosrdně předčasně zešílím, nebo až umřu. Za moje kočky jsem míval ty představy a obrazy, tu hrůzu, která se může stát mým kočkám, a vůbec, kočičkám, když je odkoupí nebo když je chytí vědečtí kaťouráci. Taky jsem se lekal za všechny kočky a koťata, které potkalo to neštěstí, že je myslivci vzali a hodili svým výrům do klecí, kde zvířátka čekala na tu chvíli, až výr dostane hlad. Do těchhle zvířátek jsem se častokrát promítal, do koček, do koťat v kleci výra, když jsem nemohl spát, tak mne navštěvovaly takové vidiny s hmatovým prožitkem. Jednou za zimní neděle přijelo před naši chatu auto, vystoupili lidé, a když vešli, tak mi sdělili, že jim zahynul tragicky mourovatý kocour, a že slyšeli, že my máme koček pět, že by rádi si vybrali mourovatého kocourka od nás. A paní jen uviděla Rendu kocoura, řekla, že kdyby neviděla, jak jejího kocoura přejelo auto, tak ten náš je ten samej. A jak jsem byl zděšený z toho všeho, nezabránil jsem, aby si paní nevzala do náruče Rendu, odnesla jej a já jsem ani neměl čas se zeptat, zda paní má zahrádku, zda jezdí na rekreaci, zda jej budou mít rádi tak jako my… A Renda odejel, tiskl se k paní, jako bych to byl já, a všichni jsme ten den byli zaražení, všichni jsme byli tak zpitomělí, že jsme neodejeli do Prahy, tak velká zůstala díra po Rendovi, protože ten Renda si nikdy nehrál, byl krasavec, byl větší než ostatní ta dorůstající koťata, a Renda je ošetřo­val, dával na ně pozor, a byl takovým vedoucím těch ostatních, co dělal Renda, dělala i ostatní koťata, a teď Renda odejel a já jsem dostal horečku a já jsem chodil po parcele a nadával jsem si, jak jsem mohl jen tak vydat Rendu, kocoura, který si nikdy nehrál, který se nikdy nepral, vždycky jen natáhl tlapu jak maršálskou hůl a dal tak rozkaz, aby ostatní praní nechali, tak tohohle kocourka jsem dal z domu, i když paní tvrdila, že jsou řezníci a že bude mít játra a maso, a že jej budou milovat tak jako toho, kterého jim přejelo auto.

## 2

Když jsme tak všichni přečkali zimu a přišlo jaro, přišla k nám malá mourovatá kočička, a byla těhotná zrovna tak jako Švarcava, ty dvě kočičky se milovaly, a že byly těhotné, tak chodily za mnou, nehnuly se ode mne, kam jsem šel, tam šly za mnou, packal jsem o ně, ale jim nic nevadilo, hlavně aby byly u mne, dívaly se na mne zamilovaně a já jsem věděl, že ty kočičky chtějí, abych jim pomohl, až přijde ta jejich chvíle. A můj soused pan Eliáš mi udělal krmítko pro ptáky, takové zdánlivě nesmyslné krmítko, vzal staré rádio, vyboural z něj vnitřek, vyrazil předstěnu, opatřil podložkou, do které zapustil kůl, a ten kůl zarazil do země před okna, těsně k rozbitému plotu. A každý den, když jsem přijel za mými kočkami a za psaním, sypal jsem vločky a drolil jsem starý chléb a sypal do krmítka brabcům a sýkorkám, někdy přiletěly i sojky. A já jsem měl hrůzu z toho, že kočičky budou mít koťata, trnul jsem, aby je neměly v mé posteli tak jako Máca, trnul jsem, co budu dělat s tolika kočkami, hynul jsem představou, co když každá ta kočka bude mít čtyři koťátka, jak je budu muset utopit, ne všechny, každé nechám dvě koťátka, ale budu muset udělat tu popravčí práci, kterou jsem dělával i v Nymburce, nikdo nechtěl topit koťata, a tak jsem to musel udělat já, já který jsem kočky miloval, tak já jsem to byl, který jsem je musel i likvidovat, protože jen jednou jsme nechali všech pět koťat, a když odrostla, tak je nikdo nechtěl, a tak jsme měli doma tolik koček, že jsme o ně packali, a pak co čert nechtěl, tak z těch pěti koček čtyři byly kočky a za rok všechny ty kočky měly zase mladé, a tak jsme z toho byli nešťastní tak, jako moje žena, která kdykoliv přijela na víkend do Kerska, tak vždycky si posteskla… Co budeme s tolika kočkami dělat? A ten čas moje žena skoro celý den kočkám vařila, rozlívala mléko, a hlavně, kočky nejraděj i byly v kuchyni, a tady byl od těch kočiček zápach, já už jsem byl tak zvyklý na kočky, že jsem to ani necítil, ale kdo přišel na návštěvu, tak vždycky zavětřil, protože kočky udělaly svoji potřebu nejen do umývadla s pískem, ale někdy i do rohu kuchyně, pokojíčku, někdy i, když měly průjem, tak se vydělaly tam, kde je ten průjem zastihl, a moje žena chodila jako trvalá výčitka, nechtěla už prát ta prostěradla, nechtěla čistit koťance na kovralu, a tak jsem to dělal já, každý ten náš víkend jsem utíral, nejdřív papírovým ubrouskem, pak mokrým hadrem, někdy mi praskly nervy a křičel jsem na všechny kočky, vyhnal jsem je, někdy jsem i kočičku udeřil. Jindy, když jsem seděl a psal a kočka, místo aby zamňoukala u dveří, tak najednou jsem slyšel ten hrůzný zvuk vyprazdňovaných útrob, a zrudnul jsem zlostí a bral jsem tu kočičku a napráskal jsem jí, někdy ji postavil na práh a mocným kopancem jsem ji obloukem vykopl do lesa, ostatní kočičky ani nečekaly a prchaly, sem tam se styděly, cítily se vinnými, a já jsem přestával psát a bylo mi těch koček líto, nemohl jsem psát, protože jsem udeřil kočku, kterou jsem miloval, vykopnul jsem zvířátko, které mi bylo vším, za kterým jsem někdy musel se rozejet, zničehonic se mi zastesklo po nich a ujížděl jsem do Kerska a bral jsem je a tisknul jsem si je na čelo, aby ode mne odejmuly strach a tesknotu… A tak jsem se styděl, vycházel jsem ven, a trvalo to někdy celý den, než jsem si zase ta zvířátka udobřil, než jsme se smířili, než jsem je pozval, aby šly domů, ale ony se styděly ještě víc, netroufaly si vejít tam, odkud byly vykopnuty, odkud jsem je vyhnal, protože kočky se dovedou nejen hluboce stydět, ale taky nedovedou odpustit tak, jako jsem jim rychle odpouštěl já… A tak už jsem ani v Kersku nespal, jen jsem si dopsal to svoje, nakrmil jsem kočky a odcházel jsem k autobusu, ujížděl jsem autem. A vždycky jsem se ohlédnul, zastavil auto, a viděl jsem zase, jak všechny kočky byly v brlinkách, ty jejich hlavičky byly tak smutné, že jsem přidal plyn, naskočil do autobusu, raději jsem jezdil autobusem, protože když jsem odjížděl od kočiček, tak jsem musel dávat velice pozor, abych rozčilením nesjel autem do příkopy, abych rozčilením nevjel do protisměru. A bylo zvláštní, když jsem přijížděl do chalupy autem, tak když jsem vjížděl do kerského lesa, když jsem se blížil tam, kde se zahýbá do lesní aleje, než jsem jen zahnul, už jsem viděl, jak ze sousedních parcel, ze sousedních zahrad se sbíhají moje kočky, aby když jsem zastavil před bránou, tak už všechny tam stály a všechny se smály a radovaly, že jsem přijel za nimi, že jsem dorazil a že jim dám mlíčko a najíst, a že je budu brát na ruku a s každou se potěším a každé dodám kuráž do života, protože tyhle kočky moje ty asi měly pocit, že žijí, jen když jsem s nimi. A když jsem s nimi se pomazlil, tak když bylo pěkně, tak jsem jim radil, aby si šly na zdravý vzduch, aby si šly vyhřát kožíšky, ale musel jsem je vynést z pokojíčku, samy od sebe by nešly, protože pro ně vrchol bylo, když mohly být se mnou… A já jsem nepřespával přes týden v Kersku jen proto, že jsem nechtěl být zase u toho, jak kočky budou mít mladý. A tak jsem jednou přijel a chyběla ta mourovatá kočička, a našel jsem ji v kůlně, tam v košíku od brambor měla pět malých koťátek, lízala mi ruku, a tlapkou mi brala prsty a přitahovala je na svoje děti, které ji cucaly, a byly tak maličké jako baterky do tranzistorového rádia… Hladil jsem ta koťátka, ale chvěl jsem se hrůzou, čím víc jsem tam nechával svoji ruku, že tahle ruka to musí být, která namátkou některá ta koťátka zprovodí ze světa. A vzdula se mi žluč a začalo mne bolet břicho, a rozlíval jsem ostatním kočkám mlíko a krájel maso, a když jsem sedl k psacímu stroji, nemohl jsem psát, protože se mi chvěly prsty a nebyl jsem schopen vyklepat souvislou větu. Chodil jsem kolem kůlny, za mnou chodila těhotná Švarcava, chodila za mnou, protože taky měla ohromné břicho, taky byla na rozsypání, počapl jsem a ona mi vyskočila na kolena a zvedla se a tiskla se ke mně a chtěla, abych ji potěšil, abych jí pomohl, protože jak jsem viděl, taky měla hrůzu z toho, že bude sama rodit, a nepřála si nic jiného, než abych byl u toho… A já jsem trnul a viděl jsem nesmyslnost toho, že jsem přijel, že Kersko pro mne není vůbec to místo, o kterém všichni mí přátelé říkají, že to je ideální místo na psaní, že já se mám, když mám dva byty, jeden v Praze a jeden v Kersku… opak byl pravdou. Když jsem byl v Praze tenhle čas, tak jsem trnul, co asi tak dělají ty moje kočky, a nemohl jsem psát hrůzou, že mají hlad, že jsou tam samy…, a když jsem dojel do Kerska tenhle čas, tak zase jsem si nadával, proč jsem nezůstal v Praze, že tady taky nemůžu psát, protože moje žena začíná mít pravdu… Co budeme s těma kočkama dělat? A já jsem už měl tolik svých koček a ještě teď jednu kočenku navíc, která mi porodila právě pět koťátek, a Švarcava mi porodí za chvíli dalších pět… Tu chvíli jsem si přával, že by bylo nejlepší, udělat tak ohromný poštovní pytel a tam nejdřív ubít všechny kočky, a pak do toho pytle si sám vlízt a utopit se v rybníku v lese anebo… Teď mi to došlo, proč ta moje koťata si nejraděj i hrají s pletenou velikou taškou, taškou s velikými zelenými kruhy jako držáky, proč si tam tak rády hrají, někdy se všechny ty kočky vdují do té ohromné lýkové tašky a usínají tam… Tu mi tady nechala věštkyně Mařenka, když přišla na houby a věštila mi nejen to, že ze mne bude spisovatel, ale že budu v situaci, kdy se oběsím na vrbě u potoka… A tuhle chvíli se mi zjevila ta její věštba, věštba Mařenky, bývalé nemocniční sestry, která chodila naším městečkem ve volném čase v bílém turbanu a zelené slze šperku na něm, a věštila mi z karet. Aby mi tady nechala tu ohromnou tašku z lýčí se zelenými kruhy, aby si už nikdy pro ni nepřišla, protože umřela… A já jsem teď si vzpomenul na její věštbu, ze které jsem si nejdřív dělal legraci, pak jsem ji bral vážně, a dokonce jsem nechal všechny ty větve z té vrby ořezat, ale vrba do roka vyrazila tak ohromné ratolesti, že by se na nich mohlo oběsit deset lidí, tak jak to kreslil a maloval Goya… Dneska mi přišla na mysl ta její věštba, v zadumání jsem sestoupil k potoku, stála tam ta vrba připravená, ale já jsem nebyl ještě zralý pro to, abych splnil věštbu Mařenky, abych se oběsil… Ale pro jistotu jsem dal všechno mlíko, všechno maso na talíře a odejel jsem, protože jsem se lekal toho, co na mne čekalo nazítří. Nějakou setrvačností toho, že už jsem nemohl být ani v Praze ani v Kersku, tedy jsa v Praze jsem se rozejel za kočičkama do Kerska, a když jsem zastavil, když jsem vystoupil a kočky mi běžely vstříc, pak jsem je hladil v pokleku, nebral jsem je na ruku, netisknul jsem si je ke tváři, ale pomalu jsem vcházel pod břízy, zjitřený a dolekaný, protože mi nepřišla ta moje kočička, která mne měla nejraději a kterou i já jsem miloval k zbláznění. A když jsem odemknul a nalil mlíčko a dal maso, když jsem otevřel okno, tak jsem ztuhnul. Uviděl jsem Švarcavu ležet v krmít­ku, v tom krmítku udělaném ze starého rádia, ležela tam a vysílala na mne tak zamilované oči plné lásky, že jsem vyšel jako ve snách, a když jsem došel ke krmítku, viděl jsem, že i Švarcava má koťátka, černá a strakatá, že se otáčí na záda, tak jako potápějící se válečná loď, jak se na mne dívá láskyplně a zve mne, abych se podíval na to její štěstí, které mi přinesla do mé parcely, že tady, v krmítku, mi nabízí ty svoje poklady, těch svých pět koťátek… Zastrčil jsem tam ruku, Švarcava mi lízala vděčně ruku, a já jsem položil hlavu na to krmítko, dal jsem obě ruce tam ke Švarcavě, tiskl jsem hlavu na hranu bývalého rádia, jako bych naslouchal teskným zprávám o katastrofách ve světě, oddychoval jsem a nemohl jsem se vzpamatovat, tak jsem dlouho stál, srdce mi tlouklo, a zase se mi objevila věta, kterou mi moje žena zpříjemňovala pobyt o víkendu v Kersku… Co budeme dělat s tolika kočkama? Když jsem se trochu vzpamatoval, nejdřív mi napadla věštba Mařenky, že se jednou oběsím na vlastní vrbě u potoka, ale pak mi došlo, kdo by ale dal kočkám jíst a pít? A tak jsem ustoupil od krmítka, díval jsem se na Švarcavu, na ty její zamilované krásné oči, který se třpytily pýchou, natáčela se, aby koťátka ji líp a víc mohla cucat, a já jsem byl tak dojat těma očima a tou neviditelnou šťávou, která stříkala lásku jen pro mne a do mých očí, že jsem vdul hlavu do krmítka, a Švarcava mne olíbala, olizovala tak, jako bych byl jejím koťátkem, a znovu a zase a frfnila mi do ucha sladká slovíčka té kočičí lásky, že jsem si umínil, ať se stane co se stane, že všechna ta koťata si nechám, že každému, kdo si vezme ode mne koťátko, že dostane ode mne pět set korun jako kočičí věno… a přinesl jsem Švarcavě mlíko v malé misce, jen se opřela o přední pracky a vylábala mlíko, pak jsem odnesl misku do kůlny mourovaté kočičce, pak jsem se procházel parcelou, někdy jsem zašel až na rozcestí, až tam, kam zahýbám, když jdu na autobusovou zastávku, a odtud jsem se díval na to moje stavení ležící pod ohromnými borovicemi, pod gigantickými břízami, nikdo by si netroufal tvrdit, že tady bydlím já, docela nešťastný ze všech těch koček, nešťastný tak, že musel jednu kočku zabít v režném poštovním pytli, na kterém stojí košík na brambory v kůlně, ve kterém se zatoulané kočce narodilo pět koťat, zrovna tolik, jako Švarcavě, která se okotila pěti koťátky v krmítku pro ptáky vysypaném zbytky droleného chleba a ovesných vloček. Dívám se zdálky na to svoje stavení a opravdu, nikdo by si netroufal tvrdit, zrovna tak jako já, že tento domek pod gigantickými stromy a zelenými okenicemi není na nic jiného než na samé štěstí a radovánky, pohodlný život pro spisovatele, který má dvě domácnosti, jednu v Praze a druhou tady a může si vybrat, pod dojmem chvil, kam se mu zachce. Tuto neděli, když žena se rozplakala nad tím, co budeme s tolika kočkama dělat? zastavilo před brankou auto, vystoupil mladík, a než jsme se nadáli, tak ten mladý muž v náručí přinesl vyzáblého kocoura a řekl, že se maminka dává poroučet, a vrací nám Rendu, že nechce ani játra, ani mlíko, že jen poslední týden naříká a tedy maminka jej vrací nazpátek, tam, odkud jej před třemi měsíci a víc odvezli. A odejel, a Renda, ten můj slavný kocour, ten král mezi všemi ostatními, ten Renda, který byl krasaveček a přesto ošetřoval všechna ta koťata ostatní, ten teď tady seděl, poškubával nervózně kožíškem, ten jeho kožich se třpytíval a leskl jako kožich vydry, ale teď byl zplihlý, jako by se před chvílí Renda vynořil ze stoky. A když kráčel, poznal to tady hned, tak se hrbil v oblouk, vešel dovnitř, obešel svoje židle, dal si hubičku s těmi svými příbuznými, ale pak se posadil naproti mně a dlouze se na mne díval, tak dlouze, že jsem sklopil oči, ale Renda seskočil, posadil se mi na klín a dal mi packy na ramena a teď se do mne díval, musel jsem se dívat, a byly to ty samé oči, jako oči Máci, té, která odešla přes pole na parcelu tam k Míčkům a již nikdy se nevrátila, raději tam někde v kůlnách umřela, než aby tady byla se mnou a těmi ostatními protivnými koťaty. A Renda, když se vynadíval mi do očí, tak seskočil, bývalý krasaveček, který se třpytil a leskl a byl celý ozářený sršící elektřinou, teď odcházel, cukal nožkami, hrbil svůj vyzáblý hřbet, když mi ukázal, jak jsem jej zbědoval, tak odešel, aby se za chvíli vrátil, jako by mi chtěl něco říct, něco dodat k tomu všemu, co se mu to stalo za ty tři měsíce a víc, ale rozmyslel si to, pokynul mi zbědovaným krkem, a dal se do směšného běhu a odbelhal tam někam k potoku…

## 3

Ten čas, kdy Švarcava měla koťata v ptačím krmítku, takový dojemný a lidový Betlém, ten čas se mi nechtělo být na světě. Jistil jsem, že moje žena má pravdu, co budeme dělat s tolika kočkami? Měla pravdu, ale jak to vyřešit?

Já jsem byl vinným, že tolik koček jsme měli v domečku v lese, že náš pobyt na víkendu byl vším jiným, jenom ne rekreací, naopak, od rána jsme trnuli, že otevřeme dveře a zaplaví chodbičku a kuchyň tolik koček, až jsme trnuli, až doroste těch deset koťátek, a co pak? Moje žena plakala a opakovala střelnou modlitbičku… co budeme dělat s tolika kočkama? A já jsem chodil k potoku a díval jsem se na vrbu, na tu vrbu, o které mi věštila Mařenka, že se na ní oběsím. A tak jsem si jednou dodal odvahy, a vytáhl jsem z kůlny velký koš, a zatímco jsem všem kočkám nalil do dvou talířů mlíčko v kuchyni, vynesl jsem koťátka z krmítka, tak nějak jako v horečce, ženu jsem poslal k sousedům, vynesl jsem dvě koťátka a dal jsem je do koše, pak jsem vešel do kůlny a vynesl jsem dvě koťátka a dal jsem je k těm koťátkům z krmítka pro ptáčky, a pak jako ve snu jsem rozevřel poštovní pytel se zaschlou skvrnou v cípech, a dal jsem tam tři koťata a tři koťata a vběhl jsem do lesa a několikrát jsem udeřil obsahem poštovního pytle, pak ještě jednou, a zase… Měl jsem už tenkrát v zimě pocit vraždy, ale za ten čas jsem už tak otrnul, že jedině nad ránem se mi zjevovala ta kočka, jen nad ránem ke mně přicházela a znovu žalostně mňoukala, abych jí pomohl, a když jsem odmítnul a jako pomoc jsem rozevřel poštovní pytel na dopisy, tak nějak jako by se mi chtěla pomstít za to, že jsem ji neodnesl, nevysypal doma a nenakrmil a nevyléčil z opuštěnosti, vklouzla do pytle sama a já jsem ji ubil, abych se zbavil těch nocí, kdy chodila kolem mého stavení a naříkala… A vzal jsem pak rýč a tam mezi břízami, na místě odlehlém, jsem vyrýpal hlubokou jámu, vysypal jsem tam mokrý obsah pytle, neubránil jsem se, abych nedoběhl ještě před to moje stavení a neutrhl šest pelargónií, a když jsem se vrátil, tak jsem do hrobu naházel ty květiny a koťátka tam ležela v hrůzné směsi a já jsem se děsně dolekal, neměl jsem se tam dívat… A zaházel jsem ten hrob, a dal jsem na něj kámen, zaházel jsem ten hrob starým dubovým listím, abych zahladil stopy. A poštovní pytel jsem složil, a uložil jsem jej do kůlny, a když jsem vyšel z kůlny do světla, zapotácel jsem se a přišlo mi špatně, a běžel jsem a držel jsem se prázdného krmítka pro ptáčky a plaňky plotu a vydávil jsem svůj žaludek a pak ještě a zase…

Tak jsem slzel, byl jsem bledý, otevřel jsem dveře od chodbičky a pak jsem stál a dlouho jsem se držel kliky od kuchyňky, abych ji otevřel. A vyběhli kocouři a vyběhly i ty dvě kočičky, které mě měly rády, a když jsem je pohladil, a přivedl ke koši, první do koše vklouzla Švarcava a přijala ta čtyři koťátka jako svoje, a za chvíli přiběhla i ta druhá kočička, a jako by se to rozumělo samo sebou, vklouzla do toho košíčku také… A tak ležely v košíčku, koťata cucala střídavě, jako by to byla koťátka jen jedné kočky, nebo společná koťátka… a já jsem jim nastavil ruku a obě kočky mi lízaly ruku a zavíraly oči, byly blažené, že jsem se jich dotýkal, že jsem hladil dva páry koťátek, a mně zdánlivě spadl kámen ze srdce… A pak ty kočičky si rozdělily úlohy, střídaly se v koši, měly sdostatek času, aby si šly za svojí potřebou, aby odeběhly přes plot tam na ty svoje mýta, aby se vzpamatovaly z koťátek, aby když se jedné zastesklo, tak se vrátila ke košíku, který teď stál v kuchyni, a vystřídala druhou kočku, když napřed si ty kočky daly při střídání hubičky. A i ostatní kocouři se chodili dívat na koťata, dokonce když kočky byly pryč, tak si vlezli za svými synovci a neteřemi, olizovali je ti kocouři, čistili je, zahřívali je, a zdálo se, že jsem tak nějak tím, že jsem ubil šest koťat, pomohl všem… Ten čas, ten měsíc by se zdál, že byl nejšťastnější, protože obě kočky se předháněly, závodily v tom, která víc mne má ráda, která častěji mi vystupuje na kolena a dává mi packy na ramena a dívá se mi láskyplně do očí. Dokonce jeden z přátel, když tohle viděl, přinesl aparát, aby vyfotografoval tu siestu, když sedím na lavičce, na kolenou mám košík a v něm jsou čtyři koťata a dvě kočky, stočené tak, že jedna druhé měla hlavu v nohách, a já jsem měl ruce v košíčku. Koťata už viděla, olizovala mne, ducala a tiskla se k mým rukám, díval jsem se do košíku na ty svoje ruce dotýkající se koťátek. Seděl jsem tak na lavičce, můj přítel cvakal nejhezčí obrázky a nevěděl a ani nemohl tušit, co všechno procházelo mou hlavou, mým celým tělem. Už jsem od téhle chvíle věděl, že už nemusím vidět ani ten krvavý poštovní pytel, že už nemusím štípat sekyrkou dříví, že už ani se nemusím podívat na svoje ruce, že trvale budu mít pocit viny, že dál kromě té obrovské zimní kočky, budou navíc ke mně chodit koťátka, šest koťátek, budou mne navštěvovat jako výčitky svědomí, když nad ránem nemohu spát. Co mi bylo platné, že mne kočky, Švarcava a ta, která ještě neměla jméno, ta Bezejmenná, zahrnovaly přízní, to ještě zvyšovalo můj pocit hanby, viny. To, že už zdálky mne vítaly tím stříkáním lásky rovnou z očí, že celou moji postavu milovaly, dokonce když jsem se naklonil nad košíkem a dal jsem jim tam ruku, tak omdlívaly a z úst jim tekly něžné sliny, tak mě měly rády a byl jsem pro ně vším, tím nejhezčím, co na světě kdy viděly. Dokonce jak se zdálo, měly mne ještě raději než ty svoje malinké baterky, ta čtyři koťata, která jsem jim dal dohromady, a obě ty matky měly ne dojem, ale byly skálopevně přesvědčeny, že to jsou ta jejich. Dál domyslet už to nedovedly, zatímco já jsem domýšlel všechno to, co jsem spáchal, co jsem ne udělat musel, ale co jsem nakonec udělal. A tak já, ten který více než čtyřicet let si trvale rozrušoval smysly, tak já, který v uzavřené kuchyni, když byl znepokojován jakýmsi zvukem, a když jsem šel po počátku mého znepokojení, tak když jsem zjistil, že to je list, který se mezi okny viklá na pavoučím vláknu, tak já už takto rozviklaný jsem si bláhové dovolil ten luxus, že jsem zabil zbědovanou kočku v zimním lese, teď šest koťátek. Já, který jsem slyšel i tikat hodinky zamotané do šály, jsem nedomyslil, co jsem si na sebe přichystal…

## 4

Ten čas jsem navštívil v Šemících biograf, kde hráli Sladký život pana Felliniho. A už jak se objevil Steiner, krasavec, který hrál toccatu a Fugu d moll, když jsem viděl děti a manželku pana Steinera, tak jsem se znepokojil, a když přišla ta scéna, jak fotografové odstřelují ze svých aparátů paní Steinerovou, která se vrací z nákupu domů, a když jsem pak uviděl, jak v domově leží zastřelené dvě děti a na křesle zastřelený sebevrah a vrah svých děcek pan Steiner, roztřásl jsem se, a musel jsem ven, packal jsem a dral jsem se zprostředka sedadel, jen ven a ven a pryč, protože pan Steiner se zděsil tak jako já, o budoucí osudy svých dětí, a zabil je tak jako já koťátka a opuštěnou kočku za zimního večera, jenomže já jsem se bláhové rozhodl, že budu na světě dál, že neodejdu ze světa tak, jak mi to věštila Mařenka, ta, která umřela a nechala mi tady připomínku své věštby, lýkovou velikou tašku se zelenými kruhy, tašku, ve které často si hrála nebo spala ta moje odrostlá koťata. A tak jako dřív mne neustále bolel žaludek, bolelo mne teď srdce, protože měl jsem duši nemocnou zrovna tak jako doktor Steiner, tak jako Raskolnikov, když zavraždil dvě stařeny a bláhově se domníval, jako by zabil dvě lidské vši. Jedno nedělní odpoledne Švarcava dostala horečku, vyskočila z košíčku od koťat a běžela ke mně, třásla se horečkou, hladil jsem ji, ale ona se začala vzdouvat v křečích, nejdřív jsem ji chtěl vzít do košíčku a rychle ji odvézt do Říčan ke zvěrolékařům, ale pak kočička se mne držela, tiskla se na mne, pak ležela a já jsem ji hladil, začala se potit, zpotila se tak, jako bych ji vytáhl z potoka, a přišla žena a naléhala na mne, abychom odvezli Švarcavu do Říčan, ale já jsem trval, že to přejde, že hlavně, kočička, kdybychom ji převáželi, tak by šílela v autě, že by nás podrápala, protože začíná přicházet o rozum, že se horečkou pomátla, že jistě dostala tak jako psi, psinku, že už s ní ta nemoc tak třese, tak ji vzdouvá… A opravdu Švarcava už přestala vnímat i mne, dokonce mne drápala, musel jsem vzít hadr, pak deku, abych ji tisknul k zemi, takové křeče dostávala, jako bych držel vánočního kapra, měl jsem pocit, že je potem úplně slizká… Tak jsem ji držel, tiskl k zemi, pořád ji držel, volal jsem na ni, zapřísahal jsem ji, že jsem s ní já…, ale ta kočička křičela a prskala a syčela na mne, jako by se dozvěděla, že jsem to byl já, který zabil její děti, že jsem já tím viníkem, že moje ruce jsou krvavé, že se těch mých rukou, které tak milovala, že se děsí… a že vlastně zešílela, když jí to všechno došlo. A já tím více jsem ji tisknul k zemi. Když jsem ji odkryl, viděl jsem, že je mrtvá a že její jedno hrozné oko na mne se dívá, a v tom hrozivém oku jsem viděl všechno to, co jsem sám proti sobě měl…

## 5

Mourovatý kocour Renda zmizel. Chodil jsem po alejích, chodil jsem podle potoka, po silnici a hledal jsem v příkopech, ale nikdy jsem Rendu nenašel. Tolik jsem si přál, aby jej dostali myslivci, nebo pneumatiky auta! Ale Renda odešel, tak jako jeho maminka, mourovatá kočička, která porodila Rendu a ostatní v mé posteli, která mne milovala tak, že když jí odrostla koťata, přicházela na kontrolu, zdali už jsem v chalupě sám, ale když přišly ty její děti vedené Rendou, syčela na ně, a pak se na mne podívala tak nenávistně, až jsem z toho nespal, a zmizela, aby přišla ještě jednou a pak ještě a pak už nikdy, odebíhala, syčela a zanechala mne zdrceného s trvalou výčitkou v lese i v Praze, kdekoliv jsem spal, pokaždé jsem se nad ránem probouzel, objevil se mrak v podobě mlžné výčitky, která se ztvárněla v tvář té mé kočičky, které jsem byl nevěrný s jejími dětmi, a ona to nesnesla a zahynula někde v lese, tam u Míčků. Ten její syn, ten krasavec, ten mi můj život znepříjemnil ještě víc. Je pravda, že jsem jej daroval rodině, kterým umřel zrovna tak mourovatý kocourek, jako byl můj, daroval jsem jej, ale slíbili mi, že jej budou vozit na chatu a že se bude mít, jako by se neměl nikde. A pak mi jej přivezli za tři měsíce, předali mi jej, ani nepřijela paní, jen přijel autem syn a předal mi Rendu, ale jak jsem měl Rendu v náručí, už jsem věděl, že Renda bude můj osud, nepřitisknul se ke mně tak, jak býval zvyklý, nenechal se vzít do náručí a hodit nazad a tak téměř omdlít štěstím, že mu dýchám pod bradu a že i sám jsem blízek omdlení štěstím. Pustil jsem jej až v kuchyni, jeho sourozenci jej přivítali tak, jako by nikdy tady nebyl, jako by se tady nenarodil, jako by nikdy nebyl ten nejhezčí a nejrozumnější kocour v tom našem stavení, kocour Renda, který všechny ty svoje bratry a sestry čistil, který určoval, jaký bude pořad mešuge štunde, který ty svoje pokrevence vodil přes lávku potoka do polí, který když pračky a hry těch ostatních přerostly, tak zasáhl a potrestal viníka a ten to pokorně přijal, protože Renda byl o celou hlavu větší než ti ostatní. Teď, když jej po třech měsících přinesli nazpátek, že celý měsíc už jen naříkal a poslední týden už jen mlčel, a jak mi řekl ten mladý muž, který jej přivezl nazpátek, dokonce jako by se rozhodl pro to, že umře hladem. Tak navrácený sice jedl, ale počkal, až se najedí ostatní kočky a kocouři, pak jedl, čekal jsem, zdalipak bude lábat mlíčko na několikrát, aby v pauzách zvedl hlavičku a podíval se na mne, aby mi poděkoval tak, jak to dělával dřív. Ale Renda věděl dobře, že se na něj dívám, věděl dobře, že se při jídle každou chvíli na mne podíval a poděkoval mi, ale přesto že to věděl, příliš dobře to věděl, tak nezvedl hlavičku, ale když dojedl, tak si vyšel jen tak na chvilku ven, seděl pak na pumpě a díval se na naše okna…

Ale od té doby, co jej vrátili tak bezduchého a zbědovaného, tak ostatní kočky sladce vzdychaly na kanapi, na židlích, jedině Renda se posadil v koutku, takové osiřelé dítě to bylo, seděl tam a díval se na mne docela bez zájmu, někdy chtěl něco říct, chtěl se pousmát tak, jak to uměl dřív, ale úsměv mu zmrznul v té jeho mourovaté tváři a tak celý večer seděl a díval se na mne, když jsem jej chtěl pohladit, tak zavřel oči, ale odtahoval se, bylo mu to nepříjemné, tak, jako to bývalo jeho mamince, když přišla na kontrolu, zdali už jsem ve stavení sám, bez těch jejích harantů? A tak ještě celý měsíc, každý den, Renda seděl v koutku a díval se na mne, já jsem nemohl ani nic psát, ani nic dělat, snažil jsem se celý měsíc zastihnout Rendu, až se na mne podívá tak, jak se na mne dívával, když při každém pohledu z mých očí do jeho očí téměř omdlíval, dokonce mu tekly sliny, jak býval dojatý z toho a tím, že jej vidím, že se na něj dívám, že na něj mluvím, že jej hladím… Avšak od té doby, co mi jej přinesli jako ručník, jak utěrku, tak od té doby jsem celý měsíc nenavázal s ním ten náš milostný vztah, nedovedl mi odpustit, a snad v jeho očích jsem vyvedl něco tak hrozného, že se to ani odpustit nedalo, a já jsem ze dne na den měl větší a větší pocit viny, zvedal jsem Rendu tak jako dřív, Renda mi spával na polštáři v hlavě, zatímco ostatní kočky a kocouři museli spát v nohách, ale ani to nepomohlo, zvedl se a seskočil z postele a zase se posadil tam, kde byl, aby dál se na mne díval vyčítavě a dál mě mučil tím, co jsem mu přichystal tím tříměsíčním pobytem v pražském bytě…

A tak jednoho dne Renda nepřišel, oddychnul jsem si, několik dní jsem dokonce byl mylně šťasten, když tam v rohu kuchyně nesedaly ty vyčítavé oči, ale ještě jsem si nebyl jistý, že Renda už není. Proto jsem obcházel louky a lesíčky, chodil jsem podle silnice a hledal jsem tam mrtvého Rendu. Ale ani jej nezastřelili myslivci, ani jej nepřejelo auto, dokonce jsem se vyptával, zdali sousedé, i na vzdálených parcelách, nenašli mrtvého mourovatého kocourka, dokonce jsem si zašel do sousedních vesnic, protože myslivci rádi chodějí na šoulačku, a vyptával jsem se, zdali nestřelili mourovatého kocourka tam někde v Loskotech, u potoka v Olšinách, na Farské cestě, v Cihelně? Bystře jsem se díval na myslivce, když jsem v hospodě jim kladl tuhle otázku korunním svědkům, ale jistil jsem, že odpovídali podle pravdy, že kocoura nestřelili, a když, tak by mi to řekli. A tak Renda zmizel a já jsem si oddychnul. Ale za týden mi začal ten kocour přicházet tak jako jeho maminka, nad ránem, já takhle špatně spím, namotávám na sebe prostěradlo a nemohu se dočkat úsvitu, nemohu se dočkat, až se rozsvítí světla na silnici, až bude pět hodin… A teď mi přicházel Renda, ne jako oblak, ne jako mračno, ze kterého se teprve odstředila kočičí tvář. Renda přicházel nad tím ránem jako blesk, najednou jsem jej měl v hlavě, moje hlava se mi rozrostla a byla veliká tak jako kuchyň, tak velikou hlavu jsem měl, tak, jako celou moji parcelu s borovicemi a břízami a potokem… A tam seděl kocour Renda a díval se na mne, jen se na mne díval a já jsem sám na sebe podával obžalobu, já sám jsem sebe žaloval, já sám jsem si psal a přednášel vinu, kterou mi neodpustil kocour Renda, a nakonec jsem jistil, že jsem si tuhle vinu nemohl odpustit ani já… Pane Hrabale, tři měsíce, celou věčnost jsem seděl tam v tom bytě za záclonou, nevzal jsem, přísahám, ani játra, ani slezinku, ani vařené hovězí, ani tu mořskou rybu, kterou jsem tak rád jedl u vás, seděl jsem za záclonou a žasnul jsem, jak jste mne mohl dát těm lidem, proč jste, pane Hrabale, jim nedal tu moji sestřičku, tu maličkou, ta by snad tady za záclonou byla šťastná, ale já jsem myslel jen na vás, protože, a vy to dobře víte, já jsem vás měl rád, já jsem vás miloval, a vy jste mne měl taky rád, taky jste mě miloval, docela bych s tím souhlasil, kdybyste mne dal do toho poštovního pytle, a kdybyste mne zabil, jako jste zabil tu kočku za mrazivých dní, vklouzl bych tam taky, protože byste mne v tom poštovním pytli utloukl tak jako i ta koťátka sotva narozená, a já bych to od vás přijal, protože jsem vás, pane Hrabale, miloval. Utloukl byste mne o kmeny bříz, o které jsem si brousil drápky. A já to vím, že na to byl ten pytel, ten poštovní pytel, který je pořád složený a se zaschlou krví, pořád tam leží v kůlničce, abyste v něm zabil další koťátka a kočky, které jsou přespočetné, kterých je ve stavení navíc. Ale proč jste mne dával do světa, když jste mne měl nejraděj i, ze všech koček jste mne miloval tak, jako jsem měl rád já vás? Pane Hrabale, ruku na srdce, jednu kočku jste mohl živit navíc, já jsem přeci to nechtěl zadarmo to jídlo a mlíčko od vás, sám dobře víte, že jsem každou myšku, kterou jsem chytil, každou jsem vám položil na okno, abyste viděl, že mne neživíte zadarmo, dokonce každého ptáčka jsem vám přinesl, dokonce jsem vám přinesl i koroptve a maličké bažanty, jednou jsem vám donesl i ještě živého divokého králická, abych nakonec vám dotáhnul velikého králíka, se kterým jsem se serval jen proto, abych vám ukázal, že mne neživíte zadarmo, protože jsem se narodil ve vaší posteli, s vámi jsem pak spával, když jste se procházel, tak jsem za noci vás doprovázel, když padal sníh, tak jsem s vámi došel vysokým sněhem až do Hájenky v lese, abych tam na vás čekal, až zase půjdete domů, abych vyskočil a zase jsme se vraceli tam k nám, tam k teplým kamnům, abych pak si lehl k vám a jako jediný jsem s vámi spal, tak jste mi, pane Hrabale, dával klamně přednost před ostatními a já jsem byl na to pyšný, tak, jako jsem byl pyšný na všechny ty vaše břízky a borovice, na váš potok, dokonce jsem věděl, kdy se budete vracet do lesa tím vaším autem, nebyl jste doma někdy tak dlouho, ale já jsem seděl na balkóně a naslouchal jsem a věděl jsem a poznal, že tam na silnici přijíždí vaše auto, seběhl jsem a běžel jsem vám naproti, a když jste zastavil to vaše auto, tak už jsem stál a celý jsem se smál štěstím, že už jste tady, a vy jste to věděl, vím dobře, že když jste jel příliš rychle, tak najednou já jsem vám dal vzduchem povel, abyste jel pomaleji, abyste se mi nezabil, abyste se mi, pane Hrabale, těžce nezranil, protože co bych byl bez vás? když byste ležel v nemocnici, když byste byl v rakvi? Tak jsem vás, pane Hrabale, miloval, tak jsem miloval všechny ty vaše stromy a trávu a všechny ty cestičky, kterými jste chodil k potoku, když jste byl pryč, tak jsem chodil těmi cestičkami, kterými jste kráčel, a já jsem kráčel s vámi, a když jste se zastavil, sehnul jste se, já jsem povyskočil a vy jste mne vzal do náruče, přitisknul jste si mne pod bradu a zavřel oči a já jsem zavřel oči, a tak jsme, pane Hrabale, byli šťastni, to bylo moje všechno, ne že jste mně dával mlíčko a mořskou rybu, ale když jste mne vzal na ruku a přitisknul obličej do mého kožíšku pod bradou a já jsem byl váš a vy můj… Pane Hrabale, proč jste neotevřel ten poštovní pytel a proč, když jste mne nechtěl, proč jste mne nenechal vklouznout do toho poštovního pytle, proč jste pro mne přichystal tak hrozný osud, že jsem tři měsíce seděl za záclonou v bytě a tesknil jen a jen po vás, aby nakonec, když už jsem nedoufal, nevěřil, když už jsem se zhroutil, proč mne přivezli nazpátek a proč jste mne přijal už jen tělíčko bez ducha, bez lásky, protože, pane Hrabale, já už jsem vás po tom všem nemohl mít rád, už jsem vás nemiloval, protože už ze mne zůstala výčitka, nic víc než žaloba, stesk z toho, že jste mne tenkrát dal, a já jsem rád šel, protože jsem se nenadál, to jsem od vás nečekal a ani očekávat nemohl, že mne vydáte cizím lidem, že pane Hrabale, že můžete beze mne žít… Tohle mi chodil vyčítat kocour Renda nad ránem, když jsem na sebe namotával prostě­radlo, když jsem nemohl spát, když tedy je vhodná chvíle, aby přišly výčitky a žaloby přednesené korunním svědkem, Rendou. Zmáčený potem jsem ten čas, skoro celý rok, vstával, vrávoral jsem a rychle jsem na sebe natáhnul to nejnutnější a vyšel jsem do rána před rozbřeskem, procházel jsem se a byl jsem blízký toho, co mi věštila Mařenka, věštkyně, která mi tady nechala, než umřela, tašku z lýčí se dvěma zelenými kruhy, věštkyně Mařenka, která mi věštila, že se oběsím na vrbě u potoka… Ale já jsem nechtěl se věšet, já jsem chtěl být na světě, já jsem ještě chtěl něco napsat, i kdyby to byl tenhle obžalovací spis o tom, kterak jsem zradil kocoura Rendu, zrovna tak jako jeho maminku, a teď trpím výčitkami a pocitem hrozné viny, co jsem to vyvedl kočkám. Tyhle otázky a obrazy jsem si kladl do hlavy za těch mých potem zmáčených jiter, abych než vyšlo slunce nebo se rozjasnilo, zvýšil stejně svůj pocit viny o to navíc, kde se ve mně vzala ta odvaha a ta drzost, srovnávat životy a smrt koček a lidí? Avšak tím ode mne neodešel pocit viny nad smrtí kočiček a koček, protože nakonec jsem sám sebe dorazil vědomím, že beztrestně se nesmí zabít ani kočička, natož člověk, že beztrestně nelze vyhnat ani člověka, ani kočičku…

## 6

Tento rok nebyl pro mne šťastný, i když mi všichni mí přátelé tvrdili, že šťastný být musí, protože si žiju v Kersku, v lese, na zdravém vzduchu, obklopen kočkami a mohu si psát, zatímco mí přátelé musí být a žít v Praze se svými denními banálními starostmi. Objevila se mi tady kočička, která při mé smůle se do mne zamilovala, byla mourovatá, ale její kožíšek byl posetý vyrážkou a tak jsem ji natíral mastí, avšak když se ten lišej vyhojil, tak se vracel znovu a zase. Nakonec přece jen ten ekzém zmizel, ale ne dík mastím, ale tomu, že si kočička vytrhala a vykousala ta nemocná místa a tak zase byla grošovaná lysinami, takže nebyla hezká, dokonce byla to nejškaredější kočka, jaká se u mne objevila. Škaredá středa. Ale byla milá a ona to věděla, tak se ode mne nehla, dívala se na mne zamilovaně a byla poctěna tím, že jsem se jí ujal. A pak v mé posteli, jak jinak, měla koťátka, dvě koťátka, a já jsem si oddychnul, že jsem nemusel brát ten poštovní pytel se škraloupy zaschlé krve. A jedno koťátko bylo po kočičce, která byla tak ošklivá, že ani neměla jméno, a druhé koťátko bylo po zrzavém kocourovi od Chládků, který chodil až k nám. A to druhé koťátko mělo bílé fu­sakličky a bílou náprsenku a záda byla mourovatá, ale zrzavá. A ten čas jsem měl Renaulta pětku, bílé auto se zrzavými potahy sedadel, a tomu autu jsme říkali Autíčko. A že i to zrzavé koťátko bylo bíle zrzavé, říkali jsme i tomu kotěti Autíčko. A tak tohle koťátko mi nahradilo všechny ty kočky, které jsem měl, nemohl jsem se nasytit jeho krásných očí, a tak, jak jej to učila jeho maminka, i to Autíčko bylo do mne zamilované, spávalo se mnou, s maminkou a tou druhou kočičkou, koťátkem, které bylo nejkrásnější, jaké jsme kdy v Kersku měli. Vypadalo jako kočička na čokoládách, jako kočičky, jaké se fotografují na bonboniérách, bylo mourovaté se světlým tónem a mělo dlouhé chloupky a vypadalo jako krásné peří sovy pálené. To koťátko si vzala paní Dáša a psávala nám o tom kotěti dlouhé dopisy plné nadšení nad tím, jak krásné zvířátko jí přišlo do domu, jak to koťátko umí si vyjít na dvorek v Praze a jak se těší na to, až jej každý týden paní Dáša vezme sebou do Kerska. A já jsem zapomenul na všechny ty maléry s kočkama, zapomenul jsem dík mourovaté kočce a jejímu dítěti, Autíčku, zapomenul jsem i na Rendu. Tak ta Škaredá kočka a její koťátko přečkaly zimu, trnul jsem, když jsem přijížděl tím mým bílým Renaultem k chalupě, když bylo dvacet stupňů pod nulou, ale pokaždé mi přiběhlo vstříc jak Autíčko, tak stará, hned jsem zatopil v kuchyni, a dlouho to trvalo, než jsem je dostal od kamen, stály těsně u rozpálených Peter a nahřívaly si čela, aby pak se nalábaly teplého mléka a snědly hltavě mořskou rybu. A tak o víkendu, někdy i v týdnu jsem pobyl s těmi zvířátky dva dny, aby vždycky, když viděly dopředu, že se chystáme odejet, aby obě ta zvířátka zvadla, aby pak když odjíždíme, aby skrz brlinky vyrazila hlavičky a smutně se dívala tak dlouho, až auto zahnulo z aleje na silnici. A já jsem v Praze neustále trpěl výčitkami, že jsem je tam tak nechal na pospas zimě, nad ránem se mi ta zvířátka zjevovala, ty jejich hlavičky jak skrz plot se na mne dívají, a když výčitky tak naléhaly, nemohl jsem ani psát, ani chodit po hospodách, vskočil jsem do prvního autobusu a jel jsem do Kerska, trnul jsem, zdalipak jsou ještě na světě, nezmrzla, neumřela hlady? Ale pokaždé ta dvě zvířátka sbíhala z verandy, tak pod tou verandou byla nízká půdička a do ní jsem natahal seno, a tam ležela u otvoru, někdy, když jsem vystoupil z autobusu a neběžela mi ta zvířátka vstříc, zpotil jsem se hrůzou, že už je s nimi ámen, že už je někdo zastřelil, že už je přejelo auto, když měly hlad a vyšla si mi naproti, vyšla si mne hledat, tak jsem kráčel alejí, už zdaleka jsem viděl ten otvor na verandě, a když už jsem si myslel to nejhorší, tak tam nahoře se zvedly dva páry uší, takové Tatry, a pak se objevily hlavičky a kočičky seběhly mi vstříc a měly ze mne radost, že jsem tady, a já jsem měl radost, a hned jsem jim roztopil kamna a hned jsem jim hřál mlíčko a hned jsem jednu po druhé bral na ruku a tisknul jsem si je pod krk a ony mi oplácely tím samým. A tak jsme přečkali zimu a pak přišlo jaro, a tak se stalo, že jsem zjistil, že obě kočičky jsou v tom, jak stará, tak Autíčko, že jsou těhotné, a ony to věděly, a když byly ty poslední dny jejich těhotenství, tak se ode mne nehnuly, zrovna tak, jako moje manželka trnula a opakovala… Co budeme zase s tolika kočkama dělat? Neměl by přijít pan doktor Beník a dát těm novorozeňatům chloroform? A já jsem se smál, a já jsem dělal haura, ale pod tím mým smíchem jsem se děsil, pod tou mou opálenou tváří jarním sluncem jsem cítil, jak jsem blednul, jak jsem byl zsinalý hrůzou, co to na mne čeká, až obě kočky budou mít koťata? A tak se stalo, že stará kočička přišla a měla břicho splasklé, a já jsem věděl, že chodí na sousední parcelu, tam vskakuje na půdičku, a tedy že ta koťata budou někde za trámy, tady za těmi trámy už kočky vyvedly několik sérií mladých, tady dokonce bydlel ten obrovský mourovatý kocour, který vážil pět kil, kocour, který terorizoval všechny naše kočky, dokonce i Rendu jednou srazil z trámu tak, že spadl a byl z toho vyjevený celý týden, tak tady za těmi trámy u Soldátů měla ta naše škaredá kočička ty svoje mladé, přicházela domů se jenom napít mlíčka a najíst, když napřed si daly s Autíčkem hubičku. Obě ty kočky se měly tak rády, že jak se potkaly, tak si dávaly hubičky, dokonce než porodily, tak spolu spávaly a jedna druhé prokazovaly úctu a velkou lásku, že jsme z toho bývali dojati taky. A jedné noci se stalo to, čemu jsem nemohl zabránit, Autíčko v mých nohách porodilo koťata, pět koťat, ne hned, ale nejdřív tři a potom ještě dvě, rozespalý a zděšený, zatímco moje žena ležela a vykřikovala hněvivě… Co budeme zase s tolika kočkama dělat? Odnesl jsem ta koťata do kůlny a položil jsem je na ten poštovní pytel a Autíčko se hned stulilo a koťátka olízalo, a pak si je pacičkou přisunulo a já jsem tam stál ve tmě, měl jsem jen nastavenou dlaň, abych Autíčku dodal kuráž a cítil jsem, jak Autíčko pacičkou si přihrnulo k sobě i tu moji ruku a tak jsem tam stál a v prstech jsem cítil ty první pohyby koťátek, a sem tam mně olízla ruku i ta moje krásná kočička, které jsme říkali Autíčko… A tak koťátka rostla, pak poprvně uviděla ten svět v kůlně, stará Škaredá kočička dál chodila z půdy od Soldátů na jídlo k nám, když se setkaly ty dvě kočky, maminky, tak si daly hubičku, olízaly si krčky, za měsíc po porodu už ty dvě maminky měly na sebe více času, tak zase celé hodiny líhaly spolu, čistily se, funěly si pod krček a milovaly se tak jako dřív. A pak jsem jednou přišel a moje žena plakala, už ani nenaříkala, co budeme s tolika kočkama dělat? A já jsem to hned věděl, otevřel jsem dveře a tam byla čtyři koťata, docela zaprášená chlupatá koťata, a manželka mi řekla, že sousedi ta koťata pochytali, čtyři koťata, že si museli na to vzít rukavice, jak ta koťátka byla divoká, že už to dál nešlo, protože ta koťátka chodila čůrat do kouta půdy, na to samé místo, až se promáčel strop. A ještě, když jsem děkoval nebesům, že ta koťata jsou jenom čtyři, tak paní Soldátová řekla, že tam zůstalo ještě jedno kotě, docela černé kotě, které se nedalo chytit, ale abych se nebál, že stará kočka jej jednou přivede sama. A já jsem si vzpomenul na krásnou Švarcavu, jak měla koťátka v krmít­ku pro ptáky a současně měla koťátka i ta naše Máca a jak jsem dal ta koťátka do jednoho koše, a jak ty kočky přijaly tu společnou domácnost, ty kočičí jesle a jak společně se střídaly v krme­ní koťátek, jak dokonce se i ty mámy vduly do koše a společně tam se dělily to štěstí kočičích matek. A pod tím dojmem jsem odnesl ta koťata, co se narodila pod trámy půdy tam u Soldátů, odnesl jsem je a dal ke koťatům Autíčka, a kupodivu, ani jsem nevěřil, koťátka se propojila a tak se stalo, že střídavě je kojila Škaredá kočka a Autíčko, milovaly se dál, a tak se střídaly i v tom kočičím štěstí kočičích matek. A pak už se koťátka batolila z ouhrabčeného koše do sena, už dokonce otevřenými dveřmi si hrála venku pod stromy a v uhlí, když pro mne přiběhla paní Soldátová, že z půdy spadlo to černé koťátko, abych si přišel jej chytit. A vzal jsem Škaredou kočičku a odnesl jsem ji do kůlny k Soldátům, kůlny plné stojatých prken a štaflí a klád, tam nahoře kůlny byl otvor vedoucí na půdu a tam žalostně mňoukalo černé kotě, stará kočka vydala takový smluvený sten, takové zamňoukání, a koťátko se svezlo dolů do prachu, a já jsem jej chtěl chytit, ale bylo příliš divoké, a příliš ustrašené, tak vždycky uskočilo pod prkna a tak teprve, až když jeho maminka vydala několik tónů, které byly důrazným příkazem, to koťátko se přitisklo do prachu a zavřelo oči a já jsem jej drapnul a přitisknul k sobě a koťátko se přitisklo ke mně a tak jsem jej nesl, cítil jsem, jak mu tluče srdce, a umiňoval jsem si, že tohle černidlo, tohle černé kotě bude u mne, protože já jsem první člověk, kterého kotě poznalo, a já musím být při něm a já musím jej mít rád, protože tak, jak jsem jej nesl, a tak za několik minut, kdy jsem cítil, jak se to koťátko ke mně tiskne, že z těch pěti minut budu žít a tohle koťátko odejme ode mne vinu za všechny ty kočky, které jsem zabil, musel zabít. A tak jsem to koťátko podsunul pod klubíčko těch ostatních, stál jsem u kůlny a naslouchal, to černé kotě zacouvalo docela vespod, pod těch devět koťátek ostatních, přicházely kočky a kojily všechna ta koťata, a tedy i to černé kotě, které celé tři dny vychutnávalo teplý pelíšek a celé tři dny bylo šťastno jen tím, že leží pod ostatními koťaty. A ty dvě maminky kočičí se střídaly v opatrování koťátek dál, dál si dávaly hubičky, kdykoliv se potkaly, koťátka už povyrostla, už dávno samy lábaly mlíčko, už se naučily jíst maso, vařené maso z mořských ryb a zdálo se, že všechno dobře dopadne, už pět koťátek bylo zamluveno od sousedů a zdálo se, že všechno bude zase tak, jako to bývalo. Když jednoho dne se ty dvě kočičí matky servaly, pronásledovaly se po parcele, syčely a rvaly se a křičely, uši stažené nazad, kdykoliv se potkaly, tak se rvaly, už ani nechodily k nám do kuchyně, a když jednou se tady setkaly, tak nejen se servaly a tak, jak se pronásledovaly, tak porazily všechno, co jim bylo v cestě, v kuchyni strhly všechny hrnky a všechny kořenky, a utrhly záclony a rvaly se dál, zatímco moje žena stála venku a plakala a znovu říkala, co budeme s těmi kočkami dělat? A i já jsem byl, jako bych dostal mezi oči, stál jsem a byl jsem zsinalý, a trnul jsem, co jsem si to na sebe přichystal s těmi kočkami, dál jsem měl z té mé parcely u mého stavení peklo, a ne to, co mi říkali mí přátelé, že se mám, že jsem v přírodě a žiju si se svými kočkami a mohu si psát, zatímco já jsem už nenapsal ani řádku, protože tam venku se rvaly ty kočky, které se tak milovaly. A pak všechna koťata staré kočky zmizela, a přišla paní Soldátová, s velkým smíchem mi sdělovala radostnou zprávu, že ta kočka, co měla koťata u nich na půdě, že ta si přivedla pět koťat k nim, že teď jsou pod vrakem auta, že jim tam dává mlíčko, a abych si je co možná nejdřív zase odvedl k nám. A ty dvě kočičí mámy se dál rvaly, kdykoliv se potkaly, vzal jsem těch pět koťátek od Soldátů a přinesl jsem je do kůlny ke koťatům Autíčka, ale v noci stará kočka odvedla nazpátek pod vrak auta ty svoje koťata a dál se rvaly na potkání, každá z těch kočičích matek přicházela k nám, domnívaly se, jedna každá, že ji u nás zase ubytujeme i s koťaty, ale jen se setkaly v kuchyni, tak zase se servaly a tak hrozně křičely, ale ne už na sebe, ale na mne, že já jsem tím vším vinen, že já jsem se měl rozhodnout, a tak kdykoliv mne potkaly tam venku, tak syčely na mne hrozivě a já jsem vzal ten poštovní pytel, potěžkával jsem jej, musel jsem jej rozhrnout, aby se hrubé plátno od sebe oddělilo, tak spodek pytle byl slepený zaschlou krví, a tím pytlem jsem kočkám pohrozil. A kočičí matky to věděly, vyšší signální soustavou vycítily, že jim teď jde o život, a tak, když jsem znovu přinesl koťata ze Soldátovy parcely, tak druhý den koťata byla s těmi koťátky Autíčka zase pohromadě a staré kočky se tak nějak usmířily. A tak jsem jednou, když jsem si oddychnul a trochu se vzpamatoval, když jsem si vyšel ke kůlně, koťata si hrála před hromadou uhlí, tu se objevily ty dvě maminky a jedna z nich přinesla maličkého králíčka, už zchromlého hrůzou, ten králíček se třásl a strašlivě pištěl, ty dvě kočky ale stály, a když králíček chtěl utéci, srazila jej Škaredá kočka a tak králíček stál, nevinný, u něj stály ve střehu ty dvě maminky, dívaly se na králíčka přísně, jako by to byl vrah stojící před přísným soudem. A ten králíček pištěl hrůzou, tak, jako jsem na parcele viděl, jak černý pes se zlatýma očima rval v koutě srnu a ona křičela hrůzou ne z toho, že jí krvácí hrdlo, ale že ten pes je ošklivý a že má krvelačné zlaté oči. Tak ten králíček pištěl a já jsem nevěděl, co mám dělat, jen jedno jsem tu chvíli věděl, že kdybych měl pušku, tak bych konečně se zadostiučiněním zastřelil obě ty kočky a nepochoval je na tom mém kočičím hřbitově, ale odnesl bych je na smeťák a pohodil je, jako za starých časů se pochoval sebevrah, v noci, na místo odlehlé, a ve vší tichosti. A tak jak jsem byl nešťastný nad tím, co vidím, co přede mnou dělají ty moje milované kočičky, než jsem se odvážil se jen pohnout, ten králíček se natáhl, hrozně si vzdychl a celý se pak uvolnil a už se nepohnul, protože umřel hrůzou z toho, co viděl, umřel hrůzou nad tím, že nic jiného nechtěl, než chroustat si trávu a pít rosu, a teď byl kočkami shledán vinným ze zločinu, který neudělal. A tak se stalo, že za čas, když kočičí matky se zdánlivě usmířily, když si rozdělily ty svoje děti, které už si brali sousedé a odnášeli si je domů, kdy jsem každé kotě oplakal, kdy jsem nespal tu noc, kdy koťátko odešlo do světa, kdy jsem se trošku zklidnil, protože už zůstalo jen pět koťátek, tak se stalo to samé, na co jsem už zapomenul, co se stalo s Mácou, tou kočkou, která najednou nenáviděla ty svoje děti a odešla ode mne jednou a pak zase a zas, aby nakonec se už nevrátila, tak jak Škaredá kočka, tak Autíčko, tak jak syčely a rvaly se mezi sebou, tak zničehonic praly ty svoje koťata, která ochrnovala děsem z toho, že se na ně maminka zlobí? A pokoušela se znovu a zase ta koťátka dát si s maminkou hubičku, dál chtěla, aby mohla v noci spát s maminkou tak jako dosud. Ale teď je ty milované maminky rvaly, syčely na ně, a parcela moje byla jen velikým domem hrůzy a pokoření, syčení a mručení. A to nakonec pokračovalo tím, že tak jak syčely kočičí maminky na koťata, tak tuhle nenávist přenesly i na mne, a tak chodily ke mně jen proto, aby mi ukázaly, jak mnou ty matky pohrdají, jak mne nenávidí, jen vešly, tak když se mi předvedly, tak se vzdalovaly a já jsem stál jako zasažený bleskem a nedovedl jsem spojit tu jejich nenávist ke mně a nenávist k vlastním dětem s ničím. Ten čas jsem musel dávat pozor, dělal jsem chybné výkony, a hlavně syčelo mi v hlavě, trvale mi duněla hlava jako telegrafní tyč, bolel mi malý mozek a já jsem začal dávat na sebe pozor, abych z toho všeho nezešílel, abych z toho, co jsem si nadrobil, abych to nemusel vyžrat do dna, abych se nepomátl. A prchal jsem do Prahy, a tam jsem chodil po ulicích, po hostincích, abych dál slyšel to samé, že copak já se mám, žiju si s kočičkami v Kersku a mohu si psát to, co se mi zachce, dokonce že teprve teď, když mám prachy a krásné prostředí, že mohu psát tu pravou moderní prózu, protože mi nic nechybí a záleží jen a jen na mně, co z toho všeho, nač jsem se připravoval, co z toho teprve teď udělám, když mám prostředí a peníze, abych mohl realizovat to, o čem jsem tak rád na besedách hovořil a psal. A když jsem se vracel do Kerska, tak i když bylo slunce, tak se zatmělo, a bylo mi jako jatečnímu teleti, když jej vykládají na jatkách. Vítala mne jenom ta koťátka, už odrostlá koťata, zatímco Autíčko a stará Škaredá kočka na mne syčely dál, dál syčely na ty svoje děti a já jsem dál chodil k potoku, k vrbě a vybíral jsem si větev, na které se podle věštby Mařenky oběsím. Koťátka už chodila do kuchyně, už spala v posteli, ale stará kočka a Autíčko se objevily jen proto, aby se servaly se svými dětmi a pak zase vyjely syčící ven, a tak sedaly daleko od sebe a dívaly se nepřátelsky na to moje stavení. A já jsem si ke své hrůze za ty dva měsíce utrpení všimnul, že už jsou obě zase těhotné, že mají hrozivá břicha, a moje žena, když to viděla, tak lamentovala dál, co budeme zase s těma kočkama dělat? A jsa docela na dně svého zoufalství, zjevil se mi obraz poštovního pytle, krvavého pytle, který pořád ležel v kůlně, a když moje žena odejela na bicyklu nakoupit, vzal jsem jako ve snách ten pytel, vyšel jsem ven, tam kde seděla stará kočka, sklonil jsem se k ní a pohladil jsem ji, ona mi ducla souhlasně do ruky, otevřel jsem jako ve snách pytel a stará kočka do něj vklouzla, zatočil jsem pevně ten pytel v rukách, a pak jsem běžel a docela beze smyslů… I vyryl jsem tam na tom kočičím hřbitově rýčem díru, a vysypal jsem tam mrtvou kočku, sjela tam bezvládně, přinesl jsem ještě kytičku pelargónie z verandy a zasypal jsem to mrtvé tělo. A chvěl jsem se, nepomohl mi ani ten obraz, jak tahle kočka soudila nevinného králíčka, který pak umřel hrůzou. A přesto jsem měl ještě tu odvahu, že za několik dní s tím samým pytlem jsem vyšel k Autíčku, které mne mělo tak rádo, kdysi, a když jsem otevřel pytel, tak do něj nevklouzla, nesouhlasila s tím, a vběhla do kuchyně, sedla si na židli, a když jsem vešel, usmála se po dlouhé době na mne, začala příst, ale já jsem byl odhodlaný, pomatený, otevřel jsem pytel, a stalo se to, co jsem neočekával. Autíčko samo vklouzlo do poštovního pytle, a tak se stalo to, co se stalo i její mamince, staré kočce… Podíval jsem se na mrtvou, měla tu svoji krásnou hlavičku mezi předními bílými prackami, fusakličkami, a hodil jsem jí červený květ pelargónie, a když jsem ji zasypal, tak jako na hrob její maminky a ostatních koček jsem položil těžký pískovcový kámen…

## 7

Ten čas jsem raději žil v Praze. Koupil jsem si permanentku na tramvaje a autobusy a odstěhoval jsem se na sedadla hromadných dopravních prostředků. Tak jsem celé dny jezdil Prahou, znal jsem všechny periférie, dokonce jsem jezdil až do vesnic Velké Prahy, jen abych nemusel sedět doma a čekat, až se mi zjeví ty moje kočky. Když jsem tak jezdil po Praze, všechno, co mi šlo vstříc, všechno jsem oknem vnímal jako svoji záchranu, každý chodec mi byl drahokamem, každá výkladní skříň, každá stažená roleta, každá hromada harampádí mi byla tou nejkrásnější asambláží. Jezdil jsem Prahou a zíral jsem na lešení, po kterém jsem stoupal až do posledních pater, skláněl jsem se, abych vychutnal věže lešením obšancovaných kostelů…, jezdil jsem Prahou a maličtí Vietnamci, oblečení do džínsových oblečků, odvraceli mne od těch mých koček, kamkoliv jsem se podíval oknem tramvaje či autobusu, ti maličtí a štíhlí Vietnamci, ti, kteří přiletěli do Prahy z velkých dálek, vcházeli anebo ve skupinkách vycházeli z obchodů, kamsi spěchali ulicemi, každých sto metrů jsem už ty Vietnamce očekával a oni mi šli vstříc, jako by v Praze byl sjezd těch téměř dětsky vyhlížejících Vietnamců, všichni byli oblečení stejně, všichni vypadali, jako by to byli důstojníci přestrojení do džínsových kalhot a popsaných bund, všichni měli černé dlouhé vlasy jako hippies, jako herci maličkých revolučních scén. Teprve těmi mými jízdami Prahou sem a tam jsem si uvědomil, že ať jsem jel po Čechách a na Moravě, kam jsem jel, všude jsem viděl skupiny těch samých džínsových oblečků a černých dlouhých vlasů, a téměř všichni měli dětské obličeje, které se podobaly tvářím princů, dokonce když jsem jezdil do Kerska přes Císařskou Kuchyni, jedno nedělní odpoledne nikdo jiný nekráčel vesnicí než tři Vietnamci. Jen proto, abych nemyslel na ty moje mrtvé kočky, tak jsem jezdil Prahou hromadnými dopravními prostředky, abych nakonec nejraděj i jezdil tramvají číslo sedumnáct, z Ďáblic do Bráníka, pořád jen podle Vltavy, kde každá labuť byla hozeným záchranným pásem pro moji zbědovanou duši, tisíce záchranných pásů, tisíce krasavic a krasavců v podobě labutí, které přiletěly do Prahy z velikých dálek, plulo ve skupinách těsně u nábřeží, kde si považovaly za čest, že je mohou krmit dobří lidé, jen proto, abych nemusel myslet na ty moje mrtvé kočky. Ale stávalo se mi též při těch mých jízdách Prahou, že se vedle mého okna tramvaje zastavilo nákladní auto a já jsem viděl těsně u svých očí zbědované a zoufalé oči ubohých krav, jejich šíje byly staženy řetězy k podlaze, ale ony zvedaly svoje hlavy a oči a prosily lidské oči o pomoc, stávalo se mi, že jsem na křižovatkách takhle se díval za den na desítky takových nákladů vezoucích na jatka zoufalé a smutné kravské oči, kterými jsem byl navrácen k očím mých koček. A tady jsem pochopil, proč umělci milují utrpení, tady v těch hromadných dopravních prostředcích mi došlo, proč se básníci a malíři opíjí do němoty, protože potřebují utrpení, aby líp viděli, aby když dosáhli dna svého pádu, aby uzřeli to, co nevidí ti druzí, co dosahuje samotné podstaty člověka a světa kolem něj. A já jsem nebyl opilý, bál jsem se opít se, protože bál jsem se, abych neztratil sám nad sebou kontrolu, bál jsem se, že bych se v kocovině zhroutil. Vlastně já, už tak jak jsem celé dny jezdil sem a tam a těkal Prahou, tak vlastně už jsem byl v té samé situaci člověka, který se bojí sám sebe, který se bojí té chvíle, ke které nakonec vždycky musí dojít, kdy vysvlečený sedí v pyjamu u své postele a dívá se s ohromným zájmem na své nohy, s ohromným zájmem si prohlíží jeden prst nohy za druhým, protože každý ten dlouhý pohled na ty své nohy jej odvádí od toho, aby teď začal myslet na to, co se to s ním stalo, kam až se to dostal, kam až sestoupil do pekla, které si sám připravil, do pekla, které bylo pro něj připraveno od koček, které miloval a kterých se musel zbavit vraždou. A když jsem se podíval v Praze z okna, tam dole stálo to moje autíčko, ten Renault s ryšavými potahy, a zase jsem byl tím mým autíčkem tam, kde jsem nechtěl být. Když jsem přijel do Kerska, kde už zbyly jen tři koťata, další dvě si vzala v Semicích paní Pokorná, když jsem přijel do Kerska, už jak jsem přijel, tak už jsem chtěl zase odejet, všechno se mi chtělo, jenom ne být tady, protože když jsem šel vysypat popel, musel jsem kráčet kolem hrobečků mých zvířátek, šilhal jsem v ta místa a zjevila se mi ta zvířátka tak, jak jsem je viděl naposledy, než jsem je zasypal. A sám jsem si nastražil na sebe past, sám jsem si o sobě namluvil, že jsem silák, že jsem Champion, že jsem mistr světa a že se mi nic nemůže stát, když pochovám ty moje kočenky při cestě k potoku. A když jsem se vracel v hlubokém zadumání cestičkou od vrby, od potoka, když jsem přišel před stavení, tam pod břízami a borovicemi stálo moje autíčko, můj Renault pět, bílý Renault s červenými, vlastně s oranžovými potahy, jak jsem mu říkal moje veselé autíčko. A nepotřeboval jsem ani gram fantazie, aby to autíčko se proměnilo v Autíčko, v tu moji kočičku s bílými fusakličkami a rezavými skvrnami. A tak jsem se bláhově domníval, že prodám to moje veselé autíčko, a že se tak zbavím aspoň jedné výčitky, ale mýlil jsem se, těch výčitek byla celá legie, ty pocity viny, které se přihodily aritmetickou řadou, tak se rozrůstaly řadou geometrickou, moje utrpení bylo jak Hrnéčku vař! Kamkoliv jsem šel a usilovně jsem nedával na sebe pozor, a vší silou jsem nezatlačoval vidiny, tak ty moje viny proti mně vystupovaly dveřmi a tekly okny, kamkoliv jsem se podíval, všude jsem viděl už ty moje zabité kočky, už na nic jiného jsem nemyslel než na to, co se mi to stalo a co jsem vyvedl. Dokonce když jsem jezdil Prahou sem a tam, tak sice jsem se chytal těch krásných obrazů, které mi šly vstříc, Praha přece na periférii vůbec není krásná, to každý ví, ale pro mne, pro viníka, všechno, co jsem viděl, bylo ne krásné, ale překrásné jen do té doby, než jsem uviděl za oknem sedící kočku, než někdo začal hovořit o kočkách, než jsem za výkladní skříní viděl knihu o kočkách. A tak už jsem jezdil Prahou hromadnými dopravními prostředky zbytečně, protože začal jsem vidět kočky i tam, kde nikdy nemohly být. Abych přišel na jinačí myšlenky, prodal jsem to moje veselé autíčko a koupil jsem si hnědého Escorta třináct, já jsem původně chtěl červenou barvu, ale v Řepích mi řekli zaměstnanci, že mi vyberou auto pro moji povahu, červené auto je pouťácká barva pro herečky a zpěváky, ať jsem klidný, že mi vyberou Escorta v barvě solidní, barvě, která odpovídá mému charakteru a hlavně, mému věku, v šedesáti devíti letech, že musím mít auto v decentní barvičce. A tak když jsem si přišel do Řep pro auto, dostal jsem auto hnědé, hnědého Escorta, jeho potahy, až když jsem dojel domů a do Kerska, tak ty potahy byly pepř a sůl, béžové potahy v režné struktuře, zrovna takové potahy, jako by na sedadlech byl natažený poštovní pytel na přepravu dopisů. A tak jsem hledal únik od koček jízdou v novém Escortu, ale když jsem si sedal do auta, tak jsem blednul a měl jsem pocit, že si sedám do poštovního pytle, a když jsem zabouchnul dvířka a vzhlídnul jsem, tak jsem se ne polekal, ale byl jsem blízek zhebnutí, protože i strop Escorta číslo třináct byl béžový a režný, jako by byl ten strop potažený tím samým plátnem, ze kterého byly ušity ty poštovní pytle, ten můj pytel, který pořád ležel složený a se zaschlými krvavými skvrnami v mé kůlně. A ten čas se mi vzdulo játro nad žeberní oblouk, a na Bulovce mi po testech řekli, že nesmím tolik pít tvrdý alkohol, nebo z toho pití budu mít plačící játra. Ale já jsem už dávno nepil, pil jsem, ale jen pivo a někdy trošku vína. Jen jsem usoudil, že ta hrozící plačící játra budu mít z těch mých koček, z toho pocitu viny, z toho, že jsem zavraždil kočičky, dvě těhotné kočičky. A já jsem chtěl mít jistotu, že lékaři na Bulovce se možná mýlí, protože jsem se najednou polekal, že musím být na světě, že je přede mnou ta moje poslední kniha, ve které bude všechno, a tak pro jistotu jsem se vydal se svým přítelem do Sušice k zázračnému lékaři, faráři Františkovi Ferdovi, který vypadá přesně tak jak Jaroslav Hašek. A když přišla řada i na nás, František Ferda seděl ve slunci u psacího stolu a čáral si tužkou a opravdu vypadal jak autor Švejka, a zničehonic se otočil a optal se mého přítele, Jiřího Anderleho, co mu chybí, proč přišel? A Jirka řekl, že má hlavu jako dvouleté zelí, že jej strašně, strašně bolí hlava, tak bolí hlava, že neusne bez prášků. A Franta Ferda seděl v koutku u psacího stolu, čáral si tužkou a do kouta svého pokoje řekl v zasnění… vidím váš byt, je tam přízemí, pod kterým teče potok, pak první patro a pak druhé patro a tam je vaše pracovna, vidím, že ve vašem domě se topí naftou, je to ústřední topení, vidím komín, jak stoupá z přízemí do pater, vidím ten komín i nad střechou, ale vidím… vidím, že do vaší pracovny vniká ten kouř a od toho vás bolí, hrozně bolí hlava! Otočil se a řekl Jiřímu do očí… Tak hele, nechat spravit komín, přestat brát uspávací léky, a místo nich před spaním si dát pohár slivovice… Pak usedl a psal chvíli na psacím stroji, dva řádky napsal a podal lístek Jiřímu a dodal… Taky tady máte, co máte ještě dělat. A co vy? obrátil se na mne, co je s vámi? Povídám, mám vzduté játro, bolí mi v boku, vyhrožují mi plačícími játry. Franta Ferda se neobrátil do kouta, ale rovnou od boku se na mne rozkohoutil… Poslyšte, co ta barva, copak můžete žít s takovou barvou, která vás zabíjí, co ta hnědá barva, i tady u mne jste v šatech hnědých barev, ale co ta hnědá barva doma? Proč máte, vy jeden člověče, zálibu v hnědé barvě, copak nevíte, že hnědá barva je pro vás hrob? A rozhněvaný usedl za psací stůl a napsal na psacím stroji lísteček, co mi pak podal, abych se koupal jen v nastrouhané kůře z dubisek, abych si potíral oči krystalovým cukrem. A když jsme odcházeli a nechali mu tam na léky jisté bankovky, kterých se nedotkl, když jsme se klaněli a couvajíce odcházeli, František Ferda ještě otevřel dveře a zahulákal na mne… Ta hnědá barva! A zabouchl dveře. A potom když jsme se vraceli, auto řídila paní Milada, a Jiří jí říkal o všem, co mu řekl Franta Ferda, o tom, jak jim proniká kouř a zbudliny od ústředního topení, jak je tam nahoře přiotrávený z kouře od nafty… Ale jak mohl vidět to naše stavení? oslnil se Jiří. A jeho paní Milada za jízdy nazpátek si vzpomínala… Ano, na jaře tam byli zaměstnanci a spravo­vali mi ty kamna na ústřední topení a ano, řekli mi, že uniká z nich kouř, a ano, řekli mi to, abych ještě jednou za nima přišla, ale já jsem nepřišla, a Jirko, tak opravdu ta kamna nám kouřejí… A pak jsme mlčeli a mysleli na to, jak Franta Ferda viděl ten celý Jirkův dům, aniž jej kdy viděl, a já jsem dumal, jak mohl vidět do mých skříní, ve kterých opravdu skoro všechny šaty, všechny bundy, všechny byly hnědé včetně botiček a ponožek. A když jsem domyslel, že i proti mé vůli mi zřízenci Tuzexu dodali hnědého Escorta, shledal jsem, že asi to všechno, co se se mnou stalo, že to je můj osud, že dál budu nosit ty moje hnědé a béžové bundy, že dál budu jezdit hnědým Escortem, že tak nějak jsem ve vleku nepřátelských sil, že ne já, ale bohové tak rozhodli, že všechno vlastně na mne přišlo zvenčí, já jsem pouze obětí sil, na které už nemám vliv zrovna tak, jako jsme si objednali akumulační kamna, chtěli jsme barvu kachlíků modrou, ale kamna, která přišla, měla béžové kachlíčky… Pokrčil jsem rameny, a vyšel jsem si cestičkou k potoku, chvíli jsem stál tam na tom kočičím hřbitově, díval jsem se a vzpomínal jsem na to, jak jsme krásně si žili, než přišel ten osud zvenčí, ne ze mně, ne z toho, že bych zešílel, že bych začal být psychopat, ale ty síly zvenčí se rozhodly, že se proti mně spiknou, a já jsem bojoval, nechtěl jsem přijmout to, co jsem udělal, abych to všechno nakonec přijal, s tím souhlasil, i když jsem věděl, že už nikdy nemohu být šťasten. A tak jsem zase bral ty tři kocoury, kteří mi zbyli, jeden byl zrzavý po Autíčku, jeden mourovatý a třetí byl černý kocourek třpytící se jako vyleštěná holinka. Ale když jsem se jim díval do očí, viděl jsem, že v nich není ani špetka toho citu jako v těch kočičkách, které tam ležely v písku u cesty k potoku, ale co se dalo dělat? Tak jak jsem celý ten čas byl bledý a vzdutý, tak jak jsem se ten čas lekal svého pohledu v zrcadle, teď po té návštěvě u parapsychologa Franty Ferdy jsem se zklidněl, napraskle jsem se usmíval, klaněl jsem se kocourkům, zase jsem se s nimi procházel za měsíčních nocí kolem plotu, manželka natřela bílé brlinky bílou barvou, jako bych chodil kolem čety kostlivců, jako by kolem mne defilovaly skelety, padesát metrů dlouhý plot z bílých vrat a bílých latiček, kolem kterých jsem se za noci procházel, a tři kocouři mne doprovázeli, proskakovali brlinkami, dupali, vzdalo­vali se, aby proběhli plot a zase mi běželi vstříc. Bral jsem je do náručí, tiskl jsem je k sobě, vykládal jsem jim slavné příběhy našich všech koček, a kocouři, ač si to nezasloužili, naslouchali, pak, když jsem vešel na parcelu kus dál k bratrovi, tam na mne čekali tak dlouho, až jsem se zase vracel, aby vyskočili a dávali najevo, jak jsou šťastni, že už jsem zase na cestičce, že už kráčím kolem bílého plotu, nad kterým se naklánějí větve bříz a borovic, předebíhají mne ty kocourci, zastavují se, házejí sebou do písku a přejí si, abych se k nim sklonil a pohladil je, nebo je zdvihnul a přitisknul si je ke tváři. To měli tihle kocouři, ostatně tak jako všechny moje bývalé kočky, nejraději, zvednout je, přitisknout si je k líci a chvíli tak setrvat, protože všechny kočky a i tihle kocouři zavřeli na chvilku oči, tak jako jsem je zavřel i já. Vypadly nám na chvilku pojistky a byli jsme půl vteřiny ve veliké komunikaci. Ten čas jsem taky pochopil to veliké sepětí událostí, se kterými nelze ani o vteřinku, ani o milimetr hnout, všechno to, co se stalo, všechno to pro mne příznivé i nepříznivé, všechno bylo otočeno ostřím na mne, a já jsem měl dojem ten čas, že ta ruka, kterou kdosi píše můj osud, že ta ruka není moje, to jsem věděl docela bezpečně, že ta ruka patří komusi cizímu, kterému, když se zachce, tak prodlí můj pohyb o jednu vteřinu, nebo o jednu vteřinu jej předeběhne, a ať budu dělat cokoliv, všechno už jako by bylo dávno pro mne připraveno, i to, co jsem si myslel, že jsem si vymyslel, když jsem to domyslel, tak jako by to už dávno bylo přichystáno, já jsem jen zasunul klíč do dveří, které se otevíraly sice jen mnou, ale které byly přichystány jen pro mne…

## 8

Ten čas, kdy jsem si už už chtěl zoufat z koček, které vždycky nad ránem mi přicházely k posteli a vyčíhly si tu chvíli, kdy docela zmáčený a zesláblý potem jsem přemýšlel o nebytí, tu chvíli ke mně přicházely, nevyčítaly, ale jen seděly a dívaly se na mne, a já jsem nebyl schopen v tom polosnění odvrátit od nich oči, a všechny ty mrtvé kočky a koťata jen tím, že se na mne dívaly, mne dorážely ke smrti. Ten čas jsem dostal obsílku na národní výbor, byl jsem tam pozván jako svědek, soused pan Polách žaloval sousedku paní Soldátovou, že více než patnáct let střílí z otvoru v okénku komory a zabíjí tak zpěvavé ptáčky, veverky. Ale hlavně zpěvavé ptáčky, že i jeho syn to může potvrdit a hlavně já, spisovatel, který bydlím naproti, já mohu potvrdit, že těch zastřelených zpěvavých ptáčků by nebyly hromady, ale celé vozy. A tak jsem seděl jednoho večera na národním výboru, předseda soudruh Černý přečetl stížnost pana Polácha, který z těch zastřelených tisíce zpěvavých ptáčků už se dvakrát léčil, tak byl dojatý, jak uváděl ústně, tak dojatý, že z toho onemocněl na hlavu, že je i pouhým okem na něm vidět, jak se neustále potí, jak má oči docela podlité, prášky, které musí brát jen proto, že se mu nad ránem, nad každým ránem zjevují všichni ti zpěvaví ptáčci, všechny ty sýkorky a pěnkavy, všichni ti datlové, strakapúdi a šoupálci a strnadi, přicházejí k němu, oblítávají pak jeho postel nad ránem, a švitořící sdělují a žalují panu Poláchovi nad tím svým osudem, jak zničehonic padají z větví lískových ořechů a ovocných stromů na zahradě paní Soldátové, tak pronikavě všichni ti ptáčci křičí, že pan Polách z toho onemocněl na hlavu, a tak žaluje, aby národní výbor zjednal nápravu, že nechce víc, že už nevzbudí ty koše mrtvých ptáčků, ale pan Polách že chce, aby paní Soldátová mu dala ty dvě vzduchovky, že on je zničí, dokonce, že jí zaplatí za ty hrozné zbraně, jen aby měl záruku, že už paní nebude z okýnka střílet, a on, pan Polách si oddychne, a snad už nebude muset vyhledávat ústav a psychiatrickou léčebnu a ptáčci nebudou k němu nad ránem přilétat a žalovat mu svoje utrpení. A předseda národního výboru mne požádal, abych k tomu řekl to, co vím. A já jsem pravil, že sice jsem sem tam nalézal zastřeleného ptáčka, že jsem sice slyšel výstřel, někdy i na moji parcelu brnknul brok o větev nebo kmen stromu, ale nikdy jsem neviděl střílet paní Soldátovou, nikdy jsem ji neviděl se zbraní na rameni, to je vše. A viděl jsem, jak pan Polách, stěžovatel, jak rudnul, jak se mu oči zase začaly nalívat krví, jak si utíral zmáčený obličej velikým šátkem, ale i ten šátek nestačil, pan Polách jak dlaní stíral pot a utíral si plné hrstě krůpějí potu o kalhoty a do čepice. A pak vyjel, že to je pravda, že paní Soldátová střílí ptáčky z komory, takže ani on ji neviděl, ale on rozšiřuje stížnost na paní Soldátovou ještě i na mne, já že mám trvale několik koček, někdy osm koček, a ty kočky, ty moje kočky, že chytají a živí se ptáčky, obzvláště, když já na své parcele nejsem, a že ty moje kočky už zahubily tisíc a víc ptáčků, a když to takhle půjde, tak že v Kersku nebude jediný ptáček, a tak představa, že by na každé parcele v Čechách byly jen dvě kočky, tak že se všemi zpěvnými ptáky je ámen, zrovna tak, že paní Soldátová musí být potrestána morálně, protože kdyby na každé parcele, kde je stavení, kdyby každý majitel střílel z otvoru v okně na zpěvavé ptáčky, tak by byl s krásnými zpěváčky konec. Že tedy já a moje kočky jsou to samé, jako paní Soldátová a ty její dvě vzduchovky. A já když jsem to slyšel, tak jsem se zjasnil, po dlouhé době jsem měl krásný pocit, že opravdu, když jsem likvidoval ta moje koťata, ty moje kočky, že jsem vlastně napomáhal tomu, aby ty moje kočky, zrovna tak jako střelné zbraně paní Soldátové, nelikvidovaly ptáčata v hnízdech, ptáčky na větvích, v duchu jsem děkoval, že jsem byl předvolán jako svědek té hekatombě zpěvavých ptáčků, že tedy moje činy, moje vraždy, mají smysl, protože jsem vlastně ochránce přírody. Vzal jsem si slovo, a pravil jsem, že připomínky pana Polácha jsou správné, že já uznávám, že kočky jsou nepřátelé nejen zpěvného ptactva, ale že se ty kočky odváží i na bažanty, když mají koťata nebo hlad, tak loví i zajíčky a divoké králický, a ano, i já, aniž bych byl předvolán, i já jsem věděl, co je moje povinnost, že i já jsem odstřelil a jinak likvidoval přespočetné kočky a koťata, a že nemám víc než tři odrostlá koťata a ta stejně jsou přislíbená, a tak nebudu muset si vyžádat souhlas sousedů, jak vím, že zní předpis o pěstování koček a psů na parcelách a ve staveních, které sousedí s ostatními sousedy. A tak jak jsem obžalobou mých mrtvých koček cítil, jak ode mne odchází pocit viny, tak jsem si ještě přidával, litoval jsem, že v polesí už nejsou adjunkti, tak jak to bývalo dřív za Hirosse a knížete Hohenloha, kdy adjunkti procházeli se parcelami a odstřelovali kočky a psy jen proto, aby hájili zvěř a zpěvavé ptáčky. A moje svědecká výpověď končila a proměnila se v řeč hřímajícího prokurátora, dokonce jsem metal očima a hrozil jsem, že až přijdu domů, tak ve jménu zpěvavých ptáčků zlikviduju i ty tři kocoury, kteří mi zbyli, a předseda národního výboru mi poděkoval, a poděkoval i panu Poláchovi, který si bral prášky, protože moje řeč mu ještě přitížila, moje řeč ještě zvýšila ty košatinky zpěvavých mrtvých ptáčků o další koše a věrtele krásných a nešťastných mrtvolek sýkorek a pěnic, strnadů a šoupálků a ostatního ptactva, které, jak mi pak řekl, o tolik navíc, že budou zase nad ránem, když nemůže spát, oblítávat v tisících a tisících hejnech jeho postel a budou zvyšovat konzumaci prášků a návštěvy psychiatrických léčeben. A protože nepřišla na zasedání paní Soldátová, ta proti které byla nesena žaloba a stížnost pana Polácha, tak předseda ukončil zasedání, dal přečíst zápis, a protože pan Polách byl se svým synem v Hradištku autem, vzal mne sebou až do Kerska a já jsem stačil za ty tři kilometry a pak ještě celou půlhodinku v autě stojícím pod lucernou u mé aleje vyslechnout, jaký jsem děsný člověk, že pan Polách se diví, jak můžu být spisovatel, když jsem zapřel, že bych kdy viděl střílet paní Soldátovou, že jsem vlastně paní Soldátovou z toho vysekal a panu Poláchovi přitížil ještě tím, jakým způsobem a jak moc zlikvidovaly ty moje kočky a ještě zlikvidují zpěvavé ptáčky, všechny ty nevinné ptáčky, kteří obveselují pracující, když jsou na rekreaci, když se vrací z práce, když otevírají okna svých stavení na perifériích, dokonce i okna ve městě, kde v parcích jen to řinčí ptačím zpěvem, který napomáhá budovat socialismus, a tady on se musí přít s národním výborem a žaluje věci tak samozřejmé a jasné, o tom, jak odcházejí každou sezónu hejna a hejna zpěvavých ptáčků, dík vzduchovkám a dík kočkám. Když skončil pan Polách svoji řeč, a celý se leskl v přítmí shora osvětleného auta, popřál jsem mu hodně úspěchů v jeho dalším boji o záchranu zpěvavých ptáčků a řekl jsem mu, že je statečný člověk. A tu se v matném a rozptýleném světle ke mně přitočila kučeravá hlava ze zadního sedadla, skoro mi položila ústa na moje ucho, odtáhnul jsem se, tam seděl vysoký mladík, syn pana Polácha, a když jsem opět vrátil svoji hlavu do profilu, ten mladík mi znovu položil ústa na ucho a šeptal mi… A co, pane Hrabale, ty ubohé krávy, ty Chagallovy krávy? Musíme bojovat za humánní zacházení i s jatečním dobytkem… ach ty Chagallovy ubohé krávy! Na některých jatkách, v těch městech, kde jsou vysoké školy zvěrolékařské, tam na jatka přicházejí celé třídy těch budoucích zvěrolékařů, a stojící dobytek, který čeká na popravu, tak ti žáci pod vedením svého profesora vyjímají svoje budoucí nástroje a náčiní a otevírají hruď živým kravám, aby žáci viděli, jak vypadá živé srdce, živé plíce, živá játra, živá slezina, živé žaludky a profesor ukazuje a poučuje, jak vypadají živé orgány krávy, a nikdo si nevšimne živých kravských očí… Pane Hrabale, těch očí, o kterých básníci starého Řecka říkají, že se podobají očím bohyň, Afrodité byla volooká, nejkrásnější oči na světě… Pane Hrabale, Řekové a ostatní staré národy věděly, že zabít krávu je vražda, proto se o vinu rozdělili s bohy, obětovali ty krasavice a krasavce bohům, rozdělili se o prolitou krev a přenesli pocit viny i na svoje bohy a teď my beztrestně zabíjíme zvířata na jatkách, ale to je málo, ještě před vraždou se budoucí zvěrolékaři derou za živa do útrob, aby se naučili a poznali to, co z učeben poznali jen teoreticky… Pane Hrabale, něco se s tím musí dělat a já jsem jeden z těch, protože ty nevinné kravské oči, ty oči jatečních krav, těch ubohých Chagallových krav, ty oči obžalovávají nejen mne, nejen vás, ale celé lidstvo z vraždy, takže někdy musím, pane Hrabale, dát pozor, abych z těchto obrazů neumřel… Hovořil do mne mladý muž, jeho rty se pohybovaly na boltci mého ucha a já jsem znovu viděl ty oči těch mých kočiček, které jsem ubil, ty vyčítavé oči, ty oči, které netušily, že je zabiju, ale věděly přesně, že mne milují, že v mé posteli porodily svoje koťata, že měly ke mně důvěru, bezmeznou víru, že jedině se mnou a u mne jsou šťastny, a já jsem je ubil v poštovním pytli jako škodnou lasičku, že to, že mi přinášely zpěvavého ptáčka, že mi přinesly koroptvičky a bažantí kuřata, že mi přinesly králíčky, že za to nemohly, protože se snažily, aby se mi předvedly, poctily mne tou svojí kořistí, že když tak jsem je měl nechat zastřelit, že měl přijít lesní adjunkt, myslivec, že je měl někdo zabít jiný než já, že tedy jsem vinen, ne že jsem je ubil, ale že jsem zabil lásku, a to je ta moje vina, sám ve svých očích jsem vinen, že nad ránem, když ke mně přicházejí a budou přicházet, tak vlastně přicházím sám sebe žalovat já, protože mám pocit viny, a budu jej mít, dokud budu na světě, zrovna tak jako pan Polách, nevinný a navštěvovaný vznícenými představami všech ptáčků, kteří byli zabiti vzduchovkou nebo lapeni mými kočkami, ptáčci, kteří nad jeho ránem, tak jako nad mými jitry budou dál obšívat jeho postel cvrlikáním a zděšeným křikem, zrovna tak jako ten mladý muž, který musí dávat nad ránem taky pozor, aby neumřel, když se mu zjeví vyčítavé, tiché oči ubohých Chagallových krav… Zanaříkal jsem a vystoupil z auta, zabouchnul jsem za sebou dvířka, auto se rozejelo a já jsem kráčel postřikován světlem vysoké sodíkové lampy, vstoupil jsem do aleje, tam zářily bílé brlinky mého plotu. Teď jsem kráčel tmou a naproti mi vyběhla tři odrostlá koťata, lísala se mi o nohy, běžela velkými skoky dopředu, aby se zase vracela k mým nohám, třela se o mě a zase odebíhala ta zvířátka a zase se vracela, aby mi ukázala, jak mne milují, zrovna tak, jako ty jejich maminky, které mne milovaly, a já jsem je přesto ubil.

## 9

Ten čas jsem se nestačil divit, jak můj život se pohyboval hned nahoru, a hned zase dolů, hned doprava a hned zase doleva, pohyboval jsem se světem jako splašené spřežení, jehož opratěmi cukal posedlý a zběsilý vozka. Ale já jsem už byl někde jinde, klaněl jsem se nejen stromům, jako ty učitelky, které koupily tu moji parcelu před dávnými lety, ale klaněl jsem se i třem kocourům, klaněl jsem se sám sobě do zrcadla a usmíval jsem se na sebe, protože jsem se už sám sebe nebál. Věděl jsem, že ten můj pocit, že mám v hlavě uzdu, a že jsem veden, to je jedno jak a kam, ale ten krásný pocit, že všechno je pro mne přichystáno jako pro ženicha, nebo jako pro drůžičky a mládence v pohřebním průvodu… A já jsem tenhle čas byl nad tím, sám nad sebou, už jsem si mohl dovolit ten luxus, sám sobě nahmatat zduřelé játro, a sám sobě říci do očí, a co má být? Plačící játra…? ach, při tom odumírajícím těle, stejně jsem už bez nebezpečí, i kdyby se stalo cokoliv, všemu už mohu přitakat, protože jsem tím vším prošel… A tak jednoho krásného jitra, když jsme s manželkou hledali jistý úřad, ač stačilo jim tam zavolat, že jsme zaplatili nájem, jak máme na to složenku, jezdili jsme Escortem číslo třináct ze Střížkova do Ďáblic tak dlouho, až jsme našli ten úřad, dokonce jednou jsme stáli před vodárenskou věží na Střížkově a moje žena se ptala stařenky, kde je Bímová ulice? A ona roztáhla mapu a tak obě hledaly na mapě, na plánu hlavního města, kde je ta ulice Bímová? A kolem našeho Escortu kráčely dvě pošťačky v živém hovoru a kráčely kolem mne, stačilo vytočit okénko a optat se těch mladých pošťaček, ale já jsem už věděl svoje, věděl jsem, že všechno to, co mne zpožďuje, všechno mne zrychluje, seděl jsem, a pak jsme jeli tam, kam nás poslala ta stařena s deštníkem, ale bylo to někde ještě jinde, a tak jsme se neustále zpožďovali, a neustále zrychlovali, abychom si nakonec vybrali ten čas, který byl jen náš, jen čas, který vlastně byl můj, už jen můj, protože včera, když moje manželka pálila shrabanou trávu a s ní i všechno to, co se nám nehodilo, tak jsem vešel do kůlny a ten poštovní pytel byl pryč. Tam u vrby, u potoka stoupal kouř, jen pro jistotu jsem se optal manželky, hele, tam v kůlně jsem měl starý poštovní pytel, nespálila jsi to? A manželka přikývla, že spálila, protože kdyby jej někdo u nás našel, tak by si ještě mohl myslet, že jsme vyloupili v Čakovicích ten poštovní vůz před léty, kdy zmizel milión a víc… A já jsem šel cestičkou kolem kočičího hřbitova, a tam v popeli jsem hledal, klacíčkem jsem hledal a našel jsem jen kroužky, mosazné kroužky a něžnou strukturu popela, který zbyl po tkanině poštovního pytle… A nakonec jsme přeci našli ten úřad a moje manželka tam vběhla a třásla vítězně tam úřednicím před očima složenkou, že zaplatila, a ne jak jí píší, že nezaplatila nájem za měsíc červenec. A pak s chutí nasedla do auta, a vyjeli jsme, třásla se zlostí nad tím, jak jí mohli tak psát, a pak jsme vyjeli za město a bylo slunce a projeli jsme periférií, a pak jsme chtěli vzít benzín, ale řekli jsme si, že vezmeme jej, až pojedeme nazpátky, a tak jsme přijeli za Počernice a pak za Nehvizdy, a pak už byl kopeček, a když jsme sjížděli k mochovské pumpě, tak zespoda stoupal tirák a kamión s vlekem, a když jsme už míjeli ten vlek, tak jsem uviděl před sebou modrou plochu, a pak se ozval děsný náraz, jako v symfonii končící vítěznou fanfárou, a rozletělo se přední sklo, roztříštilo se v tisíce barevných sklíček a pak na chvíli světlo zmizelo, a pak náraz… A ticho a vůně spálených kostí, když jsem otevřel oči, byl jsem zasypaný skelnou tříští, měl jsem pocit, že jsem slyšel závěr Lisztových Les Préludes, visel jsem vzhůru nohama, moje manželka vedle mne visela taky hlavou dolů, tak směšné měla vlasy, tak jsme chvíli viseli a čekali jsme, kdy po tom nárazu začneme umírat, kdy začneme krvácet? Ale nic se nedělo, jen veliké ticho, a pak jsem viděl vzhůru nohama montérky, pak jsem stisknul knoflík od poutacího řemenu a padl jsem hlavou dolů, lidské ruce mne vytáhly a oči nad těma rukama byly zděšené, tam z druhé strany vytáhly lidské ruce i moji manželku, naříkala a začala plakat… co se nám to stalo? ptala se a já jsem jí řekl… Co jsi mi to udělala? A pak jsem se postavil na nohy, a tam v pozadí byla benzínová pumpa, a v tom dopoledním slunci napříč byla dodávka, modrá stěna dodávky, a v příkopě vzhůru nohama byl náš hnědý, čokoládový Escorte číslo třináct, zohavený k nepoznání… a o chladič dodávky byl opřený řidič dodávky, byl bledý a už kouřil, opřený loktem a díval se na nás nepřátelsky a pokrčil rameny a řekl… Já jsem vás neviděl… A já jsem se procházel kolem místa neštěstí, padala ze mne skelná tříšť, ohmatával jsem se, z hlavy mi teklo trošku krve, ohmatal jsem se ještě jednou a jistil jsem, že mám zlomená žebra, chrastila pod mými prsty, chodil jsem sem a tam, došel jsem až k pumpě, tam umývali moji ženu, pak přijela sanitka, a pak ještě jedna a pak přijeli esenbáci v žlutém autě s nápisem VB a i ti esenbáci, když viděli to naše auto, tak byli bledí…, a já jsem se procházel sem a tam a cítil jsem jasně a přesně, že tohle auto, to že je tečka za těmi všemi zabitými kočkami, teď že moje nebesa jsou usmířena, byl jsem potrestán, a byla tak i usmířena ta nebesa, která jsou nad námi a která řídí náš osud…, a usmíval jsem se, když mne požádali, abych nastoupil do sanitky, vypadly z kabátu sklíčka, usmíval jsem se i na rentgenu v nymburské nemocnici a usmíval jsem se, když mi najodovali hlavu a stáhli zlomená žebra, usmíval jsem se celý týden, když jsem ležel v nymburské nemocnici, z vlasů mi vypadlo pár sklíček pro štěstí, protože jsem byl spasen. Kdokoliv se mne optal, jak jsem přežil tu havárii, všem jsem říkal s velkým smíchem, že to bylo velkolepé, že se to podobalo té nejsilnější symfonické morální hudbě. V nemocnici se mnou ležel i ten nešťastný šofér, který tak jako já, tak jako moje žena, tak jako i on, nikde nemohl vyšetřit ani vteřinku, nemohl ji taky ani nikde prodlít a tak se muselo stát to, co se stalo, jak jsem všem řekl, bylo to velkolepé a sám sobě jsem si řekl, kdybych jednou chtěl odejít z tohoto světa, tak nic není krásnějšího, než jak si to zvolil můj milovaný Jackson Pollock, můj malíř gestické malby, dripping, malíř, který když namaloval to nejkrásnější, co jsem kdy viděl, který když vypil cisterny whisky a vykouřil několik zemských obvodů Pall Mali, tak povečeřel v baru Cedar 5 a rozejel tu svoji káru někam tak, aby zažil tělem i celou duší, o co se se mnou pokusil ten můj nepodařený osud, aby narazil tak, že byl na místě mrtev. Když se mne ptal člen esenbé, příjemný mladý muž, zda se připojím k žalobě, prohlásil jsem a podepsal, že nepřipojím, že to, co jsem já zažil, bylo velkolepé, a šofér pan Máchal, na něm zbyl pocit viny tím, že neviděl, že vjel z vedlejší silnice na hlavní na junácké štěstí, tím přitížil sobě, tím ale sňal ze mne pocit viny za všechny ty kočky, které jsem zabil, a ony se mi odměnily tím, co se tam na křižovatce stalo. A s panem Máchalem jsme pak seděli na nemocniční posteli, držel jsem jej za ruku a řekl jsem mu, když mi pořád opakoval, zda se na něj skrz tu srážku zlobím, tak jsem mu odpovídal stejně a několikrát a on se tomu smál, až ten jeho rozbitý obličej se šklebil… Pane Máchal, když máte smůlu, tak narazíte i v posteli na hřebík… A tu chvíli se mi zase zjevili ti tři kocouři tam v Kersku, a já jsem spatřoval v tom všem pokyn osudu, abych se k nim co nejdříve vrátil, a co nejdříve jim nalil mlíčko, a co nejdříve s nimi zase za noci chodil podle bílého brlinkového plotu a vykládal jim všechno to, co bylo slavné v té naší veliké rodině koček a kocourů a pak pod dojmem chvil bral ty tři kocoury jednoho po druhém na ruku, tisknul si je ke tváři a šeptal jim ta samá slovíčka lásky, tak jak jsem to šeptal těm, co odešli, co nás předešli, ať nešťastnou náhodou nebo mojí rukou. A navíc jsem se musel smát a žasnout, kterak ty naše rovnoběžky se zkřížily a propojily tak, u té pumpy u Mochova, když jsem se od pana Máchala dověděl, že ten baráček v Nymburce koupil od pana Marysky, mého přítele, mého vychovatele. Pan Máchal tedy koupil ten domek, ve kterém jsme v ponorce s panem Maryskou deset let psali ty naše první básničky, psali ten náš neopoetický manifest, tam jsme se opíjeli nad tak velikým štěstím, že jsme poznali, co to je surréalismus a podivuhodné setkání, které pojilo nejen surréalisty, ale jak vidím i mne a pana Marysku a pana Máchala, který od něj koupil ten slavný baráček, ve kterém jsme byli tak šťastni a tak jsme bývali zasaženi osudem, že jsme leželi svíráni pařátem sfingy, která držela tu naši mladistvou vinici, jejíž kruh se uzavřel dík tomu šťastnému neštěstí u mochovské pumpy, havárií, která vymazala z trestního rejstříku moji vinu. Protože beztrestně se nesmí zabít ani kočička. Co budu dělat s tolika kočkami?

## Epilog

Tohoto podvečera jsem si vyšel k zamrzlé řece, zlomená žebra mi pořád bolela, ale já jsem už týden po té havárii byl dobrý, ne že bych byl, ale můj vzor byl Franta Šťastný, který když si zlomil dvě žebra na dvěstěpadesátkách, nechal si stáhnout hrudník obinadlem, a stačil za dvě hodiny po těch dvěstěpadesátkách vyhrát třistapadesátky. Slunce už zapadalo a nebe na západu bylo růžové, a tak jak se nade mnou vzdouvalo modré nebe, zvolna se tam roztřepotala chvějící se hvězda. Když jsem prošel lesíkem, vyplašil jsem rudl srnek, kopýtky si právě odhrabávaly sníh a jehličí a vytesávaly si do písku pelíšky a já jsem byl nešťastný, že jsem zase něco zavinil, že jsem ty srnky vyplašil. Ale co dělat? Po té, pro mne tak šťastné havárii, jsem se tak nějak zpomalil, tak nějak jsem byl šťastný tam, kde jsem, nepřál jsem si ani ujíždět autobusem do Prahy a z Prahy zase nazpátek do Kerska, rád jsem seděl doma, tři kocourci neustále spali, mohli spát až do věčnosti, všechno jim bylo ten podzimní a zimní čas lhostejné, najedli se a spali, zatímco já jsem zrovna tak, jak oni spali, dovedl jsem celé hodiny sedět a dívat se oknem, ne už na větve bříz a borovic, ne už na to, jak padá poslední listí, ale jen tak jsem zíral, držel jsem si sfačovaná žebra, která bolela, ale pro mne to nebyla žádná bolest, spíš hřejivá bolest podobající se zadosti­učinění. Tak nějak mi ta moje havárie přišla vhod, tak nějak mi teď se zlomenými žebry došlo, vlastně co mám kde co dělat na besedách, kde mám kde co dělat v hospodách, kde na mne čekají? Co vůbec mám kde co dělat, když mi bude už sedumdesát? Tak nějak tou havárií ze mne spadla tíha, tělo jsem měl ještě teď poseté jizvami a modřinami, ještě teď a vlastně teprve teď mi začaly bolet ruce a nohy a šíje a páteř z toho, jak jsme se valili v tom šťastném Escortu a otloukali se jak píšťaličky… A tyhle bolístky, kterými jsem sejmul svoje hříchy, měly pro mne cenu výmazu trestu z trestního rejstříku. Ta havárie pro mne se stala něčím podobajícím se šokům, které dostávají pomatení a nemocní na psychiatrii, možná, že přestanu psát, že mi ta havárie vygumuje zapalování, že něco se se mnou stalo, co mne oddálilo psychiatrické léčebně, všechno to, co ve mně křičelo, teď utichlo, všechno to kočičí, co mi lámalo srdce a mozek, ventilovalo a já jsem seděl doma u okna jako propuštěný trestanec a jen jsem byl schopen zírat do srdce ticha a klidu. A tak jsem teď kráčel křupavým zmrzlým sněhem podle zamrzlé řeky, vítr chrastil ve světlém rákosí, norští hejlové mne nechali dojít k zmrzlým keříčkům bodláčí a po červených girlandách svých cihlově červených hrdélek odletěli na další bodláčí, přes zamrzlou řeku se tyčil černý les, tak jsem kráčel v kominíčkách a bílých ponožkách krajinou, kterou miluji od šesti let, krajinou fádní, a proto překrásnou, rovinou, ve které lze jít a už nevidět nic kolem sebe, ale rozmlouvat sám sebou, nebo nechat ať to rozmlouvá si duše s duchem a s elementy. Když mi bylo šest let, tak když jsem kráčel polabskou krajinou tam za pivovarem ke Komárenskému ostrovu, tam mi lákalo, co je dál za Komárenským ostrovem, co je za Písty, a v Pístech, co je za obzorem za Kostomlátkami? A tak mne tenkrát a pak ještě po dvacet let lákalo jít, pořád jít, pořád co je za obzorem? A tak jsem došel, pak dojel na kole až do Hamburku. Dneska ale už mi obzory nelákají, jsem šťasten tam, kde jsem, jsem šťasten, že vůbec jsem, že přenáším sebe o kousek dál a při tom mohu o čemkoliv snít, na cokoliv myslet, dokonce že už si mohu dopřávat ten luxus, že nemusím myslet na nic a tedy na všechno. Tak kráčím hlubokým třpytivým soumrakem, sníh křupe pod mými kominíčky, vysoký zmrzlý sníh, jako bych se prolamoval do oken pařníku, vlastně jsem teprve po té havárii zjistil, že až do té chvíle, kdy jsem přistál po srážce s nákladním autem v rychlosti devadesáti kilometrů, že do té chvíle jsem nevěřil, ale domníval jsem se, že ti druzí, že lidé jsou všichni daleko chytřejší, než jsem já, daleko morálnější, než jsem já, daleko hezčí, než jsem já, daleko… všechno že lidé mají dokonalejší, než mám já, že všichni mají perličku na dně, kdežto já tam mám od dětství pocit viny, od dětství jsem měl pocit viny, díval jsem se na lidi dokonce za mého dětství, několik cizích strejců, když jeli na bicyklu a já jsem se na ně podíval, slezli z bicyklu a dali mi hroznou facku, a pak si odplili a s ohromným zadostiučiněním zase nasedli na bicykl a jeli dál a já jsem si držel tvář a vracel jsem se, nebo jsem teprve šel do školy a styděl jsem se za to, že jsem něco zavinil, něco tak hrozného, že cizí chlapi si přečtli z té mé drzé tváře nějaký zločin, a sami mne potrestali, možná, že jsem dostával ty facky jako zálohu na něco, co teprve vyvedu, možná že jsem dostával ty facky, abych se vzpamatoval, dokud je ještě čas, možná že jsem ty facky dostával á conto těch mých koček a koťat. Asi proto jsem tenkrát jako chlapec a pak jako mladý muž neustále utíkal, prchal, pořád jsem chtěl dosáhnout k obzoru, abych se za ním ukryl, avšak vždycky jsem jen zjistil, že tam na té hranici se otevírá další obzor, a že musím zase uhánět a prchat k té čáře obzoru, která se mi ale pokaždé vzdalovala a vzdalovala, tak dlouho, až dneska, tady, jak kráčím podle zamrzlé řeky, celý obzor se ze všech stran obrací a jeho čáry procházejí mnou, vytvářejí střed, který mne nezasahuje, ale vrací se mi do ruky a k nohám jako bumerang. Sníh křupe pod mými kominíčky, botami s gumovou podrážkou, která když se otočím, zanechává v probořeném sněhu za sebou otisk velkého listu z akátu. Otáčím se znovu a vidím, jak za sebou zanechávám otisky v proboření, jako bych se bořil do dortu s cukrovou polevou… Když mne propustili z nymburské nemocnice, za týden, hned jsem šel do hospody k Tygrovi, protože můj vzor byl Niki Lauda, ten, který když téměř shořel i se svým závodním autem, tak za pět neděl už zase seděl v monopostu formule jedna, jako by se nic nestalo. A tam jsem se setkal s Ondříčkem, kameramanem pana Formana, připomenul jsem mu s velkým smíchem, jak před patnácti lety byl na tom pan Ondříček, když slavil narozeniny svýho syna, tak to napasoval s kamarádem do zdi, a roztřískali se ke smrti, ale pan Ondříček se ujal, a sešili mu obličej… A pan Ondříček mi ukazoval to sešívání v obličeji a s velkým smíchem dodal, víte, že mi ještě minulej tejden vy­jmuli z kůže nad obočím střepinku skla? A tak teď kráčím podle zamrzlé řeky, a takhle mi přijde se podívat na hladinu, ve které ještě zbyla růžová barva po západu, a nevěřil jsem svým očím. Ale když jsem se podíval znovu a zase, tak tam, několik metrů od zlámaného rákosí, byla živá labuť. Polekal jsem se, že v noci, jak bude zase vát od severu a podle nebe, jak zase bude patnáct až dvacet stupňů mrazu, lekal jsem se, že ta labuť musí přimrznout. A tak jsem sestoupil až k rákosí a díval jsem se na toho krásného ptáka, ano, byla to labuť, měla krásnou šíj, ale její oči sršely zlostí, že jsem tady, že se na ni dívám, viděl jsem, jak sníh vane po zamrzlé řece a je barvy mleté skořice a jak ten sypký sníh navává kolem labutě, jako vlnky a vodní pěna a tříšť kolem jedoucí lodě. A to, čeho jsem se lekal, bylo skutkem, ta labuť už byla přimrzlá, labuť tři metry od břehu, labuť téměř na dosah ruky. A protože jsem se bál, aby se led pode mnou neprolomil, lehl jsem si pomaličku na ty moje zlámaná žebra, tak jak jsem se naučil na vojně, lokty jsem se přitáhl, tak jsem ležel na břiše na zamrzlém stropu řeky, do očí mi vál skořicový sníh, a když jsem ještě po loktech se přiblížil, vztáhnul jsem ruku na labuť. A ona zaklonila šíj, měla ještě zlobnější oči, a mocně mne klovla do hřbetu ruky a syčela na mne, ale já, i když mi tekla z hřbetu ruky krev, jsem labuť vzal, drapnul jsem ji shora za křídla všemi prsty, ale labuť už byla přimrzlá, a znovu mi klovla do ruky a byla to rána jako sekyrou, a já jsem věděl, že kdybych se přiblížil k labuti tak, že bych se nad ní mohl sklonit, tak by mi dala zobanem, jako těžkým nožem mezi oči, že by si zlomila raději ty svoje nohy, kterými byla přimrzlá do ledu, že by si je raději vylomila… A potom, kousíček od labutě byl proud řeky, otvor v ledové ploše ne větší než maňásek, než prkénko… a tam proudila černá voda řeky, kudrnatila se hláď a tam jsem se bál. A hlavně ale jsem se bál úderu křídly, jednou jsem jen vzal labuť oběma rukama za její tělo, a dala mi oběma křídly takovou ránu do hlavy, že jsem omdlel… A tak jsem zacouval s těmi svými zlomenými žebry na břeh, ruka krvácela, díval jsem se s obdivem na tu labuť, těšil jsem se, že třeba přijde obleva, že třeba zítra bude svítit tak slunce, že sníh a led pod labutí roztaje, že se sem určitě přijdu podívat, a labuť už bude pryč. Když jsem vystoupil, tam na navigaci jako by spadla z nebes větev, tam ležela veliká větev, vzal jsem ji a vrátil jsem se ke břehu do zlámaného rákosí, a snažil jsem se vyprostit labuť, ale teprve na větvi jsem viděl, jak bych dopadl, mocnými ranami zobanu labuť tříštila nejdřív kůru na všechny strany a pak syčíc tříštila větev na třísky a mocným pohybem šíje vytrhla mi větev z ruky a odhodila ji od sebe, avšak dál byla pevně přimrzlá, a pak odvrátila zlostné oči ode mne a čechrala si peří, lísala se, hladila se zobákem, a opravovala se, odcházel jsem, a neustále jsem se otáčel fascinován jejím zjevením, a ona dál v mdlém zrcadlení večerního nebe si rovnala peří a hladila si je těsně k tělu šíjí i hlavičkou a zobákem, který teď byl jejím hřebenem, zatímco před chvílí se spíš podobal zahradnickým nůžkám. Tak jsem se vracel a vstupoval jsem do cápot, které jsem nadělal svými kominíčky, když jsem kráčel sem k labuti, která mi odmítla, abych jí pomohl, abych ji uvolnil, abych ji odnesl, jako by ta labuť věděla, že bych ji odnesl až domů, abych ji tam živil, tak dlouho, až přijde jaro, nebo až sama ode mne odejde nebo vzlétne a odletí. A když jsem se tak vracel domů, když se mi rozbolela zlomená žebra tak, jako bych si je znovu zlomil, začlo mi docházet, proti mé vůli začalo to ve mně zase myslet, že s tou labutí to nebude jen tak, že tu labuť tam narafičily ty moje ubité kočky, že labuť, aby odmítla, abych ji zachránil, tam posadil můj osud, to co na člověka přichází zvenčí, to co je součást, útržek poselství odjinud, že vlastně když jsem dovedl ubít několik koček, které tak vášnivě a nic jiného si nepřály, než aby byly se mnou na světě, tak právě tahle labuť, které jsem chtěl pomoci žít a být na světě, tak právě tahle labuť se obětuje, raději umře, jen proto umře, aby mi dokázala, ne že opak všeho je pravdou, ale obráceně že opak všeho není pravdou a že zase já jsem vinen tak, jako jsem byl vinen celým svým životem, i když jsem nevěděl proč a za co. A tak jak jsem vrávoral domů, v lese byla už tak tma, že jsem se řídil jen výsečí nad cestou mezi korunami… A doma pak seděl jsem na židli zase jako sypánek, tři kocourci se mne snažili rozveselit, zápasili, předstírali, že na ně přišla mešuge štunde, dělali kotrmelce, opírali se mi jeden po druhém o ramena, a dívali se mi do očí, ale já jsem hynul pod výčitkami svědomí, že jsem tu labuť nezachránil proti její vůli, jen proto, abych ji zachránil, abych měl klidné svědomí. A tak jsem si vzal prášky na spaní, ale budil jsem se každou půlhodinku, díval jsem se na hodiny a nemohl jsem se dočkat, až se rozední, až se zase vydám s malým žebříkem, tak jak se zachraňují děti, když se probořily do rybníka, položím žebříček a po něm se dostanu až k mé labuti, vyhledal jsem v kůlně kožené rukavice, aby mi neprocvakla kůži… A myslil jsem na ten večer, kdy jsem seděl s panem Ondříčkem, kameramanem pana Formana, který to napasoval autem do zdi, když slavil narozeniny svého synka, a zjevila se mi najednou ta ženská, která si k nám přisedla, tenkrát pršelo ten sedmý den po mé havárii, přišla oblečená v plášti z imitované kůže a zrovna takovým kloboučkem a měla dvě bílé berličky, byla nalíčená, z deštníčku jí crčelo, a pak s námi pila pivo za pivem, znala všechny sestavy Sparty a Slávie za posledních padesát let a zničehonic, jenom mně řekla a položila své nabarvené nehty na můj rukáv… teď vám něco řeknu, můžete to napsat a hned si jít pro zálohu do nakladatelství spisovatele… já jsem byla Sparťanka od tří let, tatínek, můj tatínek mne tam vodil, a teď si představte, bylo mi sedumnáct let, byl protektorát, země byla okupovaná, sám to víte, a já jsem šla do mý lože, kterou jsme měli s tatínkem, a když jsem přišla do lože a hřiště bylo vyprodané, čekala jsem jen na tatínka, tak přišel zřízenec a řekl, slečno, počkejte… a do lože přišel sám král komiků, Vlasta Burian, král komiků, a řekl mi, že v tý loži už bohužel nemám co dělat, protože, jak četl zprávy, bohužel tak můj tatínek byl popravený proto, že schvaloval atentát na říšského protektora pana Heydricha, a že mi může jen dát lístek k stání, že kdybych tady zůstala, tak vrhnu nedozírný následky na celý klub, protože kdo schvaloval smrt pana proktetora a byl za to popravený, tak se z národa odepsal… A já jsem se zvedla, a plakala jsem, a jak se tak deru k východu, tak proti mně jde Vojta Bradáč a Tonda a nejmladší Bradáč Ludvík a rozpřáhli ruce a objímali mne, protože mne měli rádi, a proč brečíš? A já jim to řekla, a Vojta a Tonda vykřikli, když ty nebudeš v loži, tak nehrajeme ani my… a ty Ludvíku, ty to zařídíš, ty ji vezmeš sebou do slávistický lože… A tak mne tam odvedli, a já jsem se nepodívala na fotbál, dívala jsem se na zem, na vajgly a sirky a kelímky od piva, a plakala jsem… O tom napište, a stačí, jen když to řeknete v redakci spisovatele, tak už si můžete jít pro zálohu, protože i vy jste náš král komiků… řekla a pila to svoje desátý pivo a já jsem pil víc piva než kdy jindy… Tohle jsem si převyprávěl zase a zas a kocourci už spali, a já jsem vyšel a ještě za tmy jsem si vzal žebříček, hezky jako kominík, žebra mne nebolely, neměly čas mne bolet nebo bolely, i ty zhmožděniny mne bolely, ale já jsem nic necítil, protože jsem byl hnán vinou, pocitem, že jsem neudělal zase to, co jsem měl udělat, a vyšel jsem a modlil jsem se, aby ta moje labuť byla ještě na světě, nic jiného než aspoň hodinu po tom, co bych ji zachránil, aby byla živá… A tak jsem kráčel zase po cápotách k labuti a nazpátek, bylo mi, jako bych si šel pro zálohu na tu povídku, kterou mi darovala ta paní u Tygra, padal jsem, několikrát jsem se svalil i s tím žebříkem, a tak já, král komiků, spisovatel, kterému často vypravují lidé bláznivé a sprosté příběhy, a dodávají pak s velkým smíchem, a tohle, jak jsme posrali schody, jak potom jedna slečna nazvracela do psacího elektrického stroje, tak tohle až budete vyprávět v nakladatelství, tak hned vám dají zálohu… tak já, král komiků, jsem stál na břehu, přes noc vál zmrzlý sníh, a já stál ve svých cápotách, lehounce zavátých, na východě se rozbřesklo, a kraj byl zalitý chlorovým světlem a růžovým arpeggiem proti toku řeky, když jsem se zadíval tam, kde včera byla ta labuť, měl jsem dojem, že už odešla, zasmál jsem se, zvedl jsem hlavu a troubil jsem k mrazivému nebi to svoje štěstí, že ten krásný pták, ten který každý v Anglii patří královně a kdokoliv by mu něco udělal, je žalován samotnou královnou, tak ten pták se zachránil a sejmul ze mne ten hrozný pocit viny… ale když se vyhouplo slunce nad zamrzlou řeku, tak tam, tři metry od břehu, tam byla něžná hromádka sněhu, když jsem se líp podíval, tak jsem viděl, že pod tím sněhem je ta moje labuť, která než jí zmrzlo srdce, tak stačila uložit ladně ten svůj krk do oblouku a stačila zasunout ten svůj zoban pod křídlo. Tak zasypaná navátým sněhem tam ležela jako překrásná socha, stydlo mi z toho pohledu srdce, její šíj a zoban ukrytý pod vzdutým křídlem tak vytvářely oblouk, mystickou unii, jako se lidské prsty spínají k modlitbě, tak do kruhu se uzavřela celá labuť, jako věčný návrat stejného, labuť, která včera odmítla, abych ji zachránil, abych ji uvolnil z ledu, ke kterému přirostla a přimrzla svým peřím… Položil jsem ještě žebříček, pak tak, těsně až k ní, jako by ten žebřík byl dělaný na míru, pomaličku jsem se vleže doručkoval k labuti. A tak, jako to dělávám v pražském bytě, než odejdu, tak třikrát zkouším, zda jsem zavřel plynový hořák, třikrát, zda je zhasnuté světlo v koupelně a na toaletě, třikrát, zda jsem zamknul a ještě pak se jednou navracím, abych všechno zkontroloval počtvrté… tak i když jsem viděl, že tam nemůže ležet nic jiného než ta moje labuť, přece jsem chvějící rukou odhrnul sníh, viděl jsem její vzdutá křídla, ale odhrnoval jsem dál, a ano, byla to její šíj… a pak, když jsem přeručkoval jako lenochod nazpátek, když mne po havárii už nebolelo vůbec nic, jen mi začlo bolet srdce, tak jsem znovu z břehu doručkoval k labuti a znovu a pak zase jsem zkoušel odhrnovat dál a víc sněhem zavátou krasavici, která snad jako by jen pro mne se upravila na můj pohled tak, že jsem zakřičel do temného jitra a hořce si uvědomil, že jako král českých komiků si mohu jít za tuhle příhodu pro zálohu, ale už ne do nakladatelství spisovatele, ale do samotné centrály ne smrti, ale pekla, ve kterém sám sebe budu vařit výčitkami a pocitem viny a hamby, které mne budou pronásledovat až do věčnosti… do samotného srdce nedozírných následků…
