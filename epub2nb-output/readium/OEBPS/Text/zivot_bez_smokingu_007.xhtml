<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zivot_bez_smokingu-4</title>
		<link href="../Styles/zivot_bez__idstyles.css" rel="stylesheet" type="text/css"/>
	</head>
	<body id="zivot_bez_smokingu" xml:lang="cs-CZ">
		<div>
			<p id="toc_marker-2" class="MLP-uroven2-kapitola para-style-override-1">Život bez smokingu</p>
			<p class="MLP-text-bez1radku para-style-override-1">Vzpomínám na tu nymburskou reálku jako na ústav pro lehké diskordanty, ústav, ve kterém se za sedm let děti mění v&#160;mladé muže a&#160;slečny. Pro mne ten třpytící se zámek ale byl trvalou zdí nářku a&#160;strachu, místem, ve kterém jsem prožil všechny stresové situace, ze kterých nejsem schopen se adaptovat ještě dnes. Kromě ve zpěvu a&#160;tělocviku jsem býval dostatečný jen v&#160;přírodopisu, ve všech ostatních předmětech jsem ne plaval, ale topil jsem se, protože jsem se nedovedl učit. Trvale jsem ten čas byl obklopený pevným zvonem nevědomosti. Stydíval jsem se, když jsem byl vyvolán, rudnul jsem, koktal jsem to, co mi napověděli mí spolužáci z&#160;první řady…, a&#160;to zvyšovalo můj zmatek. A&#160;tak docela naštvaný, že nic ve škole neznamenám, přišel jsem na nápad, že taky něčím se musím zapsat do povědomí profesorů a&#160;spolužáků, že taky něco musím znamenat, že musím při vyučování udělat něco, čeho nejsou schopni ti ostatní. A&#160;tak jsem s&#160;velkým sebezapřením vyváděl jisté nehoráznosti, umínil jsem si, že musím jít sám nad sebe tak, jak to v&#160;amerických groteskách dělali Chaplin a&#160;Frigo a&#160;Harold Lloyd. Tyhle chvíle maličkých vzpour nebyly pro mne jen tak. Musel jsem si dodávat velké odvahy, abych vyvedl něco, za co jsem pak byl zapsán do třídní knihy a&#160;měl dvojku, někdy i&#160;trojku z&#160;mravů. A&#160;kupodivu, za ten můj černý humor mne měli mí spolužáci rádi, dokonce někteří se mi podivovali. A&#160;tak já jsem jejich brilantní, jedničkové odpovědi na otázky profesorů vyvážil svými malými drzostmi. Asi mne mí spolužáci měli rádi proto, že já jsem za ně řekl nebo vyvedl něco, co by nikdy neměli odvahu vyvíst oni… To moje neumění učit se, ta moje neschopnost vzít do prstů učebnice a&#160;jen si v&#160;nich listovat, ta moje imbecilita spočívající v&#160;neumění naslouchat tomu, co profesoři přednášeli, asi prýštila z&#160;toho, jak říkala o&#160;mně moje maminka i&#160;po padesáti letech, že jsem býval tuzince často zasněný a&#160;hlavně, býval jsem myšlenkami pořád někde jinde. Dneska si myslím, že to moje bytí jinde pramenilo z&#160;toho, že moje škola škol, univerzita univerzit byl pivovar a&#160;řeka a&#160;stromy a&#160;nekonečné procházky a&#160;lajdání. Vzpomínám si, že to, jak jsem myšlenkami býval někde jinde, nebylo jenom ve škole. Ten pevný zvon nevědomosti se mnou trvale kráčel i&#160;městem a&#160;jeho uličkami. Kdykoliv mne někdo zastavil, aby se mě na něco zeptal, zrudnul jsem, byl jsem zaskočen tak, že jsem odpovídal jako ve škole, nesmysly. A&#160;navíc, dělal jsem chybné výkony, obzvláště když jsem stál tváří v&#160;tvář děvčeti. Musíval jsem dávat pozor, abych tou krásnou tvářičkou a&#160;loknami a&#160;mašlemi nebyl dojat tak, že bych měl blízko k&#160;omdlení. A&#160;můj vztah k&#160;ostatním lidem pramenil z&#160;toho, že nejen tenkrát, ale i&#160;dnes mám trvalý pocit, že ti ostatní jsou ve všem dál a&#160;všemu rozumějí líp než já. Míval jsem a&#160;ještě mám z&#160;lidí komplexy, ty svoje mindráky jsem jako chlapec i&#160;mladý muž vždycky hojil v&#160;pivovarských šalandách, na humnech, v&#160;bednárnách, kde sladovníci a&#160;bednáři když hovořili, vždycky jsem jim naslouchal tak, jak jsem měl naslouchat profesorům v&#160;třídách reálky. Miloval jsem taky už jako student samotu, západy slunce v&#160;řece, tiché jízdy loďkou, dovedl jsem za noci vyskočit na plochou střechu sladovny, kde kvetly netřesky a&#160;mech, dovedl jsem se dlouho dívat na hvězdné nebe v&#160;hlubině tekoucího Labe, na most a&#160;osvětlené město. Proto když jsem vcházel po schodech a&#160;když jsem prošel pyšným portálem té nymburské reálky, měl jsem dojem, že jsem v&#160;pasti, že jsem vjel do tunelu, proto taky jsem si ten dlouholetý pobyt v&#160;ústavu zpestřoval těmi malými vzpourami, které končily zápisem do třídní knihy a&#160;byly ostatními žáky vyprávěny jako groteskní legendy. A&#160;nikdo nevěděl, že já jsem těmi nehoráznostmi trpěl, že jsem se za ně styděl, že jsem je vždycky těžce odpykal. A&#160;tak jsem se prodíral ze třídy do další třídy, opakoval jsem kvartu, abych s&#160;úžasem zjistil, že budu skládat maturitní zkoušku. A&#160;já jsem přece věděl, že ten pevný zvon nevědomosti je pořád se mnou, že moje vědění je pořád nedostatečné. A&#160;moje maminka mi k&#160;maturitě nechala ušít smoking na míru, a&#160;tak nastal den, za který jsem se nejvíc styděl, protože jsem ve smokingu, jediný žák septimy, ve smokingu jsem nakonec stál před maturitní komisí, zatímco ostatní spolužáci měli docela obyčejné sváteční šaty. Copak písemné zkoušky, to jsem seděl s&#160;ostatními v&#160;lavicích, ty otázky mi nadiktovali ti, kteří seděli vedle mne a&#160;za mnou, nebo mi je dali opsat z&#160;taháku… Ale když jsem stál ve smokingu jako mladý gentleman před komisí, lil ze mne pot a&#160;kouřilo se ze mne, tak jsem se styděl, tak jsem se hanbil, že já, ten nejmizernější žák na vědomosti, já tady stojím ve smokingu, kdežto mí spolužáci jsou klidní snad proto, že mají ty obyčejné nedělní šaty. Nakonec jsem vždycky vykoktal odpověď, kterou mi gestikulací napověděli ostatní, nakonec jsem dal i&#160;dohromady článek Bunsenův. Ale trvale jsem měl během těch maturitních zkoušek jasný pocit, že jsem propadl, že ani jinak to nemůže být. Se sklopenýma očima, zlitý potem, jsem nezvedl oči ani v&#160;tu chvíli, kdy předseda maturitní komise oznámil, že jsem udělal maturitní zkoušku s&#160;dostatečným prospěchem. Přijímal jsem gratulace s&#160;pocitem hanby, spíš jako kondolenci k&#160;úmrtí v&#160;rodině. Zastavil jsem se s&#160;maturitním vysvědčením až u&#160;řeky, a&#160;čím vícekrát jsem si četl, že jsem absolvoval maturitní zkoušky, tím více jsem tomu nevěřil, ani když mi to četli rodiče, ani když jsem se za noci budil a&#160;četl si to maturitní vysvědčení zas a&#160;zas… A&#160;pak přišel maturitní věneček na Ostrově v&#160;osvětleném sále a&#160;zahradě u&#160;stolků s&#160;bílými ubrusy pod korunami stromů, hudba a&#160;úsměvy a&#160;hlahol romantických hovorů a&#160;smíchu a&#160;maturitního veselí. A&#160;já jsem byl ve smokingu a&#160;málo jsem tančil a&#160;hodně pil, strašlivě jsem se potil a&#160;styděl jsem se, tolik lidí se na mne dívalo a&#160;já jsem měl jasný pocit, že všichni si o&#160;mně šeptají, že každý jiný by u&#160;maturity propadl, ale já jsem maturitu udělal jen proto, že můj tatínek byl správce pivovaru, a&#160;hlavně že mne profesoři nechali udělat tu zkoušku dospělosti jen proto, aby se mě zbavili, jen proto, že tatínek, když jsem v&#160;kvartě propadl a&#160;chtěl jsem se jít vyučit zedníkem, tak tatínek ve sborovně a&#160;v&#160;ředitelně prohlásil, že maturitu mít musím, i&#160;kdybych měl opakovat každou další třídu. A&#160;já jsem o&#160;tom maturitním věnečku propotil nejen košili, ale i&#160;kaučukový límec a&#160;sako. A&#160;tak jsem neustále chodil na toaletu a&#160;chrstal jsem na sebe dlaněmi vodu, zatímco sálem burácela hudba a&#160;veselí. Bylo mi, jako bych běžel uličkou hanby. A&#160;když se začalo rozednívat, když už se rozjaření maturanti a&#160;jejich přátelé a&#160;rodiče a&#160;příbuzní rozcházeli k&#160;domovům, s&#160;několika spolužáky jsme vyběhli na louku, házeli jsme svoje těla do kupek sena, tak naznak jsme leželi a&#160;dívali se na nebe s&#160;posledními hvězdami. Ležel jsem na zádech a&#160;slyšel jsem, jak jsem se protáhl a&#160;sladce zavyl, jak mi uletěly knoflíky nejen od košile, ale uletěl i&#160;knoflík svírající krunýř saka mého smokingu, ležel jsem na zádech v&#160;rosném seně, mí spolužáci s&#160;dívkami házeli na sebe hrsti sena, smáli se a&#160;znovu a&#160;zase jejich těla padala do dalších kupek sena. Když vyšlo slunce, ležel jsem tady sám, hlavu plnou trusek sena, zvedl jsem se a&#160;táhl jsem za rukáv ten můj smoking, a&#160;tou cestou domů, zatímco lidé chodili do práce, jsem shledal, že tímto maturitním věnečkem jsem se poprvé podíval kolem sebe, uvědomil jsem si, že ten pevný zvon nevědomosti půjde se mnou napořád, že ale musím o&#160;tom vědět…</p>
			<p class="MLP-text-bez1radku--12-0 para-style-override-1">P.&#160;S.</p>
			<p class="MLP-text-bez1radku para-style-override-1">Vzpomínám, že v&#160;páté třídě obecné školy, když se rodiče rozhodli, že budu studovat na střední škole, na konci páté třídy jsem nesl frekventační vysvědčení s&#160;několika čtyřkami a&#160;trojkami, aby tohle vysvědčení podepsal ředitel obecné školy. Zaklepal jsem na ředitelnu, otevřely se dveře a&#160;tam stál obrovský tlustý pan ředitel. Byly té jeho postavy plné dveře. Vzal vysvědčení, podepsal, čekal jsem mezi dveřmi, pan ředitel se zvedl od stolu a&#160;podával mi ve dveřích to frekventační vysvědčení a&#160;snad pro jistotu chtěl ještě můj ústní souhlas. Tak ty chceš jít opravdu študovat? Přikývl jsem a&#160;řekl, že opravdu, chci jít študovat. Na chodbě zářilo slunce a&#160;pan ředitel Polanský mi zničehonic dal strašlivou facku, až se mi zatmělo v&#160;očích, lehce do mne vrazil svým pupkem a&#160;zabouchl dveře hromovou ranou. Myslím, že pan ředitel Polanský viděl celá ta moje studia dopředu jako jasnovidec, protože hned v&#160;primě na gymnáziu v&#160;Brně jsem propadl ze šesti předmětů a&#160;měl zákonné mravy, takže tatínek mne odvezl od babičky z&#160;Brna a&#160;řekl, že mohu propadat doma v&#160;Nymburce na krásné reálce…</p>
		</div>
</body>
</html>