<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zivot_bez_smokingu-11</title>
		<link href="../Styles/zivot_bez__idstyles.css" rel="stylesheet" type="text/css"/>
	</head>
	<body id="zivot_bez_smokingu" xml:lang="cs-CZ">
		<div>
			<p id="toc_marker-9" class="MLP-uroven2-kapitola para-style-override-1">Proč píšu?</p>
			<p class="MLP-text-bez1radku para-style-override-1">Do dvaceti let jsem neměl ani zdání, co to je psaní, co to je literatura. Na střední škole jsem trvale propadal z&#160;češtiny a&#160;opakoval jsem primu a&#160;kvartu, a&#160;tak jsem si o&#160;dva roky prodloužil mládí… Po dvaceti letech se zlomilo to moje pevné prkno nevědomosti a&#160;zase naopak jsem propadl literatuře a&#160;výtvarnému umění tak, že číst a&#160;dívat se a&#160;studovat bylo moje hobby. A&#160;v&#160;trvalou euforii mne uvádějí dodnes ti moji zamilovaní spisovatelé let mladosti a&#160;umím nazpaměť nejen Gargantuu a&#160;Pantagruela Françoise Rabelaise, ale i&#160;Smrt na úvěr Louise Célina a&#160;verše Rimbauda a&#160;Baudelaira a&#160;čtu si dodnes v&#160;Schopenhauerovi a&#160;poslední léta je můj učitel Roland Barthes… Ale byl to Giuseppe Ungaretti, který mne v&#160;těch dvaceti letech inspiroval a&#160;pod jeho dojmem jsem začal psát verše… a&#160;tak jsem vstoupil na tenký led psaní a&#160;moje hnací síla psací byla radost z&#160;vět, které zvolna kapaly z&#160;mé duše na stránky do psacího stroje značky Underwood, a&#160;já jsem byl ohromen, co se to řetězí z&#160;té první napsané věty, a&#160;tak jsem psal svůj důvěrný deník, tu svoji milostnou korespondenci, svůj adresný monolog kombinovaný s&#160;monologem vnitřním… A&#160;měl jsem vždycky dojem, že to, co jsem napsal, je jen a&#160;jen moje, že se mi na bílé stránky podařilo napsat něco, čím jsem velice poctěn a&#160;současně dolekán. Ten čas, kdy se mé matky přátelé a&#160;sousedi ptali, jak se mi na studiích práv daří, maminka mávla nade mnou rukou a&#160;říkala, že „jsem pořád myšlenkami někde jinde“… A&#160;bylo to tak, ten čas jsem byl psaním posedlý a&#160;březí mladý pán, který se netěšil na nic jiného než na sobotu a&#160;neděli, kdy jsem přijížděl z&#160;Prahy do Nymburka, a&#160;hlavně, ten čas byl v&#160;kanceláři pivovaru klid a&#160;já jsem dva dny mohl psát na psacím stroji značky Underwood, napsat tu první větu, kterou jsem si přivezl z&#160;Prahy, a&#160;pak sedět nad strojem a&#160;očekávat se zdviženými prsty, kdy ta první věta porodí tu větu další… A&#160;tak jsem někdy čekal hodinu a&#160;víc, ale někdy zase jsem psal tak rychle, až se stroj zasekl a&#160;zakoktal, tak velký byl proud vět… a&#160;tím tokem a&#160;průtočností vět jsem zjistil, že „to je vono“… A&#160;tak jsem psal pro radost z&#160;psaní, pro tu jistou euforii, ve které ač střízlivý jevil jsem známky opilosti… A&#160;tak jsem psal v&#160;zákonu odrazu toho, že jsem bláznivě žil…, vlastně jsem se učil psát a&#160;moje psaní bylo cvičení, jisté variace na Apollinaira a&#160;Baudelaira, později jsem se cvičil v&#160;proudu velkoměstského hovoru u&#160;Louise Célina a&#160;pak přišel na řadu Babel a&#160;potom Čechov a&#160;ti mě naučili obrážet v&#160;psaní nejen sebe sama, ale i&#160;ten svět kolem, naučili mne vycházet k&#160;sobě z&#160;těch druhých… a&#160;co to je osud. A&#160;pak přišla válka a&#160;vysoké školy byly zavřené a&#160;já jsem válku prožil nakonec jako výpravčí a&#160;do mého psaní vstoupila Bretonova Nadja a&#160;Surrealistické manifesty… a&#160;já jsem dál psal každou sobotu a&#160;neděli v&#160;opuštěné kanceláři nymburského pivovaru ty moje marginální poznámky k&#160;tomu, co jsem viděl a&#160;co se stalo osudem těch druhých, byl jsem zděšen a&#160;současně i&#160;poctěn, že jsem se psaním stal očitým svědkem, poetickým kronikářem válečných strastí, a&#160;současně, jak už jsem tolik let psal na tom psacím stroji značky Underwood, ta syrová a&#160;surová skutečnost mne donutila, aby zvolna odcházela ode mne jinošská lyrika a&#160;byla nahrazena tristní hrou s&#160;větami, které směřovaly k&#160;transcendentnu…, a&#160;tak jsem dál zapisoval ten svůj adresný a&#160;současně vnitřní monolog, ale vždycky bez komentáře, a&#160;jsa tak prvním čtenářem sebe sama, míval jsem dojem, když jsem zíral na ty popsané stránky, že to napsal někdo jiný…, a&#160;dál jsem byl poctěn tím, že mi to píše, že jsem svědkem té ohromné události v&#160;mém životě, že mi to začíná myslet teprve psacím strojem… A&#160;tak jsem psal dál, jako bych zpovídal nejen sebe sama, ale i&#160;celý svět… I&#160;nadále jsem považoval za hnací sílu mého psaní, že jsem očitým svědkem a&#160;že já musím zapsat a&#160;napsat to všechno, co mne dojímá a&#160;současně pobuřuje, že já musím vydat na psacím stroji svědectví ne o&#160;každé události, ale o&#160;jistých uzlinách reality, jako bych si vstříkl na bolavý zub studenou vodu… Ale i&#160;to jsem považoval za boží hru, tak jak mě to učil Ladislav Klíma… A&#160;pak válka skončila a&#160;já jsem se stal doktorem práv, ale propadl jsem zákonu odrazu v&#160;psaní tak, že jsem dělal ten seriál bláznivých zaměstnání jen proto, abych se umazal nejen prostředím, ale i&#160;nasloucháním lidským hovorům… A&#160;dál jsem nevycházel z&#160;úžasu nad tím, že nadále každou sobotu a&#160;neděli v&#160;opuštěné kanceláři pivovaru, kde ve všední dny pracoval můj otec a&#160;jeho účetní, dál jsem si zapisoval to, co se mi během týdne obzvláštňujícího přihodilo a&#160;co jsem si v&#160;oblouku své mysli vymyslel… A&#160;dál jsem si tak hrál a&#160;míval jsem dojem, že mi krásná dívka maže prsa husím sádlem, tak jsem byl psaním poctěný a&#160;pomazaný… Ale pak mi došlo, že moje léta učednická už skončila a&#160;že teď musím sám sebe odstřihnout od pivovaru, že musím opustit čtyři pokoje a&#160;městečko, ve kterém se začal zastavovat ten můj čas… a&#160;odstěhoval jsem se do Libně, do jedné cimry, bývalé kovářské dílny, a&#160;tak jsem začal nejen nový život, ale i&#160;jinačí způsob psaní… A&#160;jezdil jsem pak čtyři roky na Kladno k&#160;martinským pecím na ocelárnu Poldi, a&#160;tím moje hra s&#160;větami dostávala zvolna jinačí styl… Lyrika se zvolna překoktala k&#160;totálnímu realismu a&#160;já jsem to ani nezpozoroval, protože práce u&#160;ohňů a&#160;to milieu ocelárny a&#160;drsní hutníci a&#160;jejich hovory, to všechno mi připadalo tak superkrásné, jako bych pracoval a&#160;žil v&#160;samotném srdci obrazů Hieronyma Bosche… A&#160;tak, jak jsem se odstřihl od své minulosti, tak přece jenom mi ty nůžky ve skutečnosti zůstaly v&#160;prstech a&#160;já jsem ten čas začal používat nůžek po napsání textů, kdy jsem pracoval technikou „Cater“ na textu jako na filmu. Eman Frynta o&#160;tom mém stylu napsal, že to je „Leicastyl“, že zachycuji skutečnost ve vrcholných momentkách hovoru a&#160;pak z&#160;toho sestavuji text… A&#160;já jsem to uznal jako poctu, protože ten čas už jsem měl svoje čtenáře a&#160;posluchače, protože jsem, jak mi říkali, dovedl bez patosu číst… A&#160;tak jsem dál ten čas psal s&#160;nůžkami v&#160;prstech, dokonce jsem psal jen proto, abych se dočkal chvíle, kdy napsaný text jsem mohl rozstříhat a&#160;sestavit jej v&#160;něco, co mne ohromovalo tak jako film… A&#160;dál jsem chodil do práce jako balič starého papíru a&#160;pak jako kulisák a&#160;vždycky jsem se těšil, až budu mít volno a&#160;moci si psát pro sebe i&#160;pro své přátele a&#160;sestavovat z&#160;textů takové samizdaty, a&#160;vlastně jsem byl spisovatelem, originál a&#160;čtyři kopie. A&#160;pak jsem se stal opravdovým spisovatelem, od svých osmačtyřiceti let jsem vydával jednu knížečku za druhou, každou knihou jsem téměř onemocněl, protože jsem si říkal, tak teď vydávají to, co já jsem si myslel, že je jen pro mne a&#160;pár mých přátel… Ale čtenářů jsem měl a&#160;mám statisíce a&#160;čtou ty moje texty jako Sportovní noviny… A&#160;já jsem psal dál, naučil jsem se dokonce myslet jen psacím strojem, dál moje hra pokračuje už s&#160;jistým nádechem melancholie, celé týdny čekám, až se ve mně akumulují obrazy a&#160;pak ten povel, kdy musím usednout k&#160;psacímu stroji a&#160;přehrčím do stránek to, co se užuž ze mne dralo ven…, a&#160;já píšu a&#160;jsem dál poctěný z&#160;psaní, i&#160;když je mi po tom obřadu jako po kůzlatech… Teď už si mohu dopřát ten luxus, že píši alla prima, že používám nůžek co nejméně, že ten můj dlouhý text je vlastně obrazem mého nitra, které jsem konečky prstů přehrčel beze zbytku do psacího stroje… Teď, když už jsem stár, si mohu opravdu dopřát ten luxus psát jenom to, co se mi chce psát, jistím teď, když se dodatečně pozoruji, že ty moje dlouhé premier mouvement texty píši a&#160;napsal jsem je tak, jako dýchám, jako bych tu jistou chvíli, kdy si odmávnu praporkem ten můj start, nadechl obrazy, které mne k&#160;psaní nutí, a&#160;psacím strojem je dlouze vydechl… a&#160;zase nadechnu to moje vnitřní leporelo a&#160;zase je psaním vydechnu… tak téměř v&#160;rytmu plic a&#160;v&#160;rytmu kovářského dmuchadla sám sebe jitřím a&#160;rytmicky zklidňuji, takže moje psaní je v&#160;pohybu velké hry, tak jako pracuje čtvero ročních počasí… Teď teprve jistím, že to psaní mi přineslo poznání, že jsem se teprve teď dobral podstaty ludibrionismu, který je podstatou filozofie Ladislava Klímy… Myslím, že teprve psaním jsem se za&#160;ten&#160;svůj život několikrát dobral toho, že jsem byl identický s&#160;m<span>elan­cholickou</span> transcendencí tak, jako do sebe zapadají a&#160;zacvaknou se patentky Koh-i-noor Waldes, mám velkou radost, že tak, jak mne psaním ubývá, tak je mne tím víc, že jsem tedy permanentní amatér, jehož oporou je slovíčko: Amo… a&#160;tedy láska… Že i&#160;to utrpení a&#160;ty jisté rány osudu považuji za hru, protože na literatuře je nejkrásnější to, že vlastně nikdo nemusí psáti. Tedy jaképak utrpení? Všechno to je jen velká mužská hra, je to ten věčný kaz v&#160;diamantu, o&#160;kterém píše Gabriel Marcel… Když jsem začal psát, tak jen proto, abych se naučil psát… Teď ale tělem a&#160;duší teprve vím to, co mne naučil Lao-c‘, že to nejvyšší je Umět neumět… A&#160;co mi našeptal Mikuláš Kusánský a&#160;Docta ignorantia… Teď, kdy jsem dosáhl psaním vrcholu prázdnoty, doufám, že mi bude dopřáno, abych se ve své mateřštině nakonec psaním dozvěděl nejen na sebe, ale i&#160;na svět to, co ještě nevím…</p>
			<p class="MLP-text-bez1radku--12-0 para-style-override-1">Teď, kdy se mohu sám na sebe dívat jako na třetí osobu, vidím, kterak ve dvaceti letech jsem byl obdivný divák a&#160;naslouchač všeho, co jsem kolem sebe viděl a&#160;slyšel…, a&#160;to všechno jsem nosil ve své hlavě hrozící prasknutím. A&#160;tak první pořádná kniha, kterou jsem dostal od malíře Antonína Frýdla, Pohřbený přístav od Giuseppe Ungarettiho, mi dala návod, kterak lze ventilovat přemíru obrazů psaním… S&#160;velikou hrůzou jsem usedl v&#160;opuštěné kanceláři nymburského pivovaru s&#160;ručením omezeným, v&#160;sobotu a&#160;v&#160;neděli jsem natočil účtenku a&#160;zíral jsem na bílou plochu papíru a&#160;neuměl jsem psát na psacím stroji, a&#160;tak jsem hledal písmenka a&#160;venku pršelo a&#160;já jsem tedy napsal svoje první slovo… Prší… a&#160;čekal jsem se zdviženýma prstama, co mi to první slovo hodí za slovo další…, a&#160;dočkal jsem se a&#160;napsal jsem… slzy… a&#160;pak… kapou… a&#160;rychle jsem vyklepal písmenka na tom psacím stroji značky Underwood… po víčkách oken… a&#160;chvíli napjatého jiskřivého ticha jsem psal dál… a&#160;kouř zalévá město… a&#160;srdce mi bušilo a&#160;spánky tikaly a&#160;vyťukal jsem… modravý studem… A&#160;pak jsem si to, co jsem napsal, četl znovu a&#160;zas a&#160;zase jsem čekal a&#160;přitom naslouchal, zda nikdo nejde ani pod okny, ani spojovací chodbou kanceláře s&#160;naším bytem… a&#160;nikdo nešel, a&#160;tak za dlouhé minuty čekání se mi zjevilo z&#160;toho už napsaného… chce se mi spát… A&#160;zase to sršivé sladké očekávání, co mi vyskočí z&#160;hlavy? A&#160;ano… Však hle!… A&#160;za několik minut další už věta… vůz teče rozkrojenou ulicí tiše… A&#160;tento obraz sám ze sebe hodil první metaforu. A&#160;já jsem ji vyťukal, s&#160;chybami, ale vyťukal… jak bárka průplavem… A&#160;protože pivovarští koňové byli vždycky hnědí, dodal jsem si odvahy a&#160;napsal jsem… a&#160;koně, dvě hnědé kapky… veslují v&#160;rytmu kývajících se šíjí… a&#160;nadělal jsem tolik překlepů, že jsem vytáhl popsanou stránku a&#160;na čistou jsem opsal to, co jsem zatím napsal, a&#160;tak zčištěný jsem dál čekal se zvednutými prsty, jako bych chtěl začít hrát na klavír…, a&#160;dočkal jsem se… a&#160;vyťukal jsem větu, která se mi zjevila… zatímco kontrapunkt… pršícího vzlykotu… bubnuje nudou… A&#160;pak jsem čekal hodinu a&#160;ještě hodiny půl, ale už se mi žádné slovo, žádná věta nezjevila, kohoutek průtočnosti z&#160;mé hlavy se uzavřel… a&#160;tak jsem napsal svou první báseň, kterou jsem si četl znovu a&#160;zas a&#160;nemohl jsem se vynadivit a&#160;vyžasnout nad tím, co jsem byl nucen napsat… A&#160;tak jsem každou sobotu a&#160;neděli psal a&#160;odkrvoval si hlavu…</p>
			<p class="MLP-text para-style-override-2">Když jsem napsal takových volných veršů asi deset, přišlo mi, abych si je opsal, už originál a&#160;tři kopie, abych ty první knížečky probil sešívačkou, všechno v&#160;sobotu a&#160;v&#160;neděli, protože jedině ten čas byl volný psací stroj značky Underwood, a&#160;cítil jsem se sám u&#160;sebe básníkem, a&#160;byl jsem dosti dlouho i&#160;prvním čtenářem, protože jsem neměl nikoho, komu bych se pochlubil, co jsem napsal, jak prvními slovy jsem označkoval svůj svět, svoje město, tak jak jsem se tomu učil četbou básníka Giuseppe Ungarettiho, který mi ukázal, jak lze ze slov udělat báseň. Myslím, že druhou báseň jsem opět opsal ze skutečných obrazů… rád jsem hrával volejbal a&#160;jednou, když jsem nahrával míč nad síť, uviděl jsem sám sebe jako… kulového filka… Ten kulový filek mi nedal spát, až když jsem jej vynášel v&#160;mariáši, tak jsem si ho pořádně prohlédl a&#160;viděl jsem, že tam u&#160;hlavy, tam, kde já jsem měl volejbalový míč, ten filek má rolničku… a&#160;pak za čas jsem viděl sám sebe, jak tak rád chodím podle řeky, jak miluji rozpálený písek a&#160;cestu podle Labe, cestičku štětovanou rozpadající se opukou, která tak příjemně hřeje do bosých nohou… Pamatuji se, že tyhle obrazy už ve mně čekaly od středy, opakoval jsem si je, už oblečené do slov, která se dala vyřknout. A&#160;pak přišla sobota a&#160;nic mi nebránilo, abych poprvé si přinesl už s&#160;sebou v&#160;hlavě napsaná slova, souvětí, která, když jsem natočil bílou účtenku, na níž bylo zelenými písmenky napsáno Nymburský pivovar, společenstvo s&#160;ručením omezeným…, jsem tam psal, opisoval z&#160;hlavy a&#160;šeptajících napovídajících úst, toporně hledaje klapky, kterými bych vyjádřil to poselství, až konečně s&#160;tolika chybami, s&#160;tolika výměnami účtenek jsem napsal načisto… Po hrázi a&#160;po opuce, jak božský Mílek, s&#160;rolničkou v&#160;ruce se prochází kulový filek… A&#160;pak už ta miliardostěnná skutečnost, která mě obklopovala, vydávala se mi každou sobotu a&#160;neděli jen po kouskách, po fragmentech, a&#160;já jsem byl stydlivý, já jsem se tolik styděl za tu poctu, že jsem mohl, že mi bylo dopřáno to štěstí přibíjet jazykem a&#160;za jazyk slova psacím strojem na prchavou bílou desku účtenek, kterých jsem za ta léta v&#160;pivovaře spotřeboval kila, abych trpělivě znovu a&#160;zas se pokoušel o&#160;to, zač jsem se pokorně a&#160;cudně styděl… Tak jsem si vykročil do světa a&#160;poezie jako mladý pán, maloměšťan, v&#160;sobotu a&#160;v&#160;neděli vždycky olepený podle poslední módy, vždycky v&#160;oblečku, který mi šil pan Písařík v&#160;Praze, vždycky v&#160;kloboučku od firmy Čekan, taky v&#160;Praze, vždycky v&#160;parádních botičkách od firmy Kabele, taky z&#160;Prahy, vždycky v&#160;košilce šité na míru a&#160;s&#160;vybranou kravatou a&#160;vždycky s&#160;bílým kapesníčkem elegantně zastrčeným do kapsičky saka; a&#160;protože jsem nevěděl, co s&#160;rukama, vždycky jsem nosil jelenicové rukavice… Ale když jsem přišel na nymburské náměstí a&#160;když jsem se blížil večernímu nebo dopolednímu korzu, vždycky jsem se styděl a&#160;červenal zrovna tak, jako když jsem sám a&#160;samotinký psával ty svoje verše v&#160;opuštěné kanceláři nymburského pivovaru… Tak jsem si hrál se svým životem, zákonem odrazu jsem mnohodimenzionální skutečnost převáděl ve zkratce na jedno­dimenzionální řádky textu, hrál jsem si, i&#160;když se mi nechtělo žít, i&#160;když jsem byl zoufalý z&#160;toho, co jsem viděl, co se stalo mně a&#160;co se stalo i&#160;těm ostatním, hrál jsem si s&#160;větami… a&#160;na nic jiného jsem se netěšil než na onu chvíli, kdy budu samotinký sedět u&#160;psacího stroje a&#160;pokoušet se, zda jsem schopen vyzrcadlit klapkami té mašiny všechno to podstatné, a&#160;tak vítězit, i&#160;když jsem tolikrát byl bit…, protože můj učitel Ladislav Klíma mne vždycky nabádal, že každé vítězství se sestává jen a&#160;jen z&#160;bití… a&#160;to je ta boží hra, ta hra šílená a&#160;titěrná a&#160;někdy i&#160;blbá…, protože i&#160;opak všeho je pravdou… Tak čtyřicet let a&#160;více píšu na psacím stroji, nejvíce se mi ale chce psát, když jsem daleko, daleko od stroje, kdy myšlenky mi tečou na nebi, na městských zdech, na prchavé desce tekoucí řeky, kdy to ve mně myslí a&#160;měrou všech věcí je ta moje hlava, ty moje oči, do kterých a&#160;ze kterých šumí věty tak jako z&#160;láhve právě otevřené sodovky… Vyšel jsem si do světa a&#160;do hravého života jako mladý muž, ten, který když si chtěl učesat ty svoje vzpurné a&#160;husté vlasy, tak si do nich musel nalít hrsti brilantiny…, a&#160;končím teď jako starý pán, olysalý a&#160;s&#160;krutými vráskami podle úst, přemýšlím o&#160;posledních věcech člověka, které jsou taky hrou, odpalovací rampou, která mě vynese na oběžnou dráhu všech těch, kteří mne předešli. Ale i&#160;to je hra, nic víc než boží hra, šílená a&#160;titěrná a&#160;blbá… a&#160;krásná jako ty moje první nymburské verše… Po hrázi a&#160;po opuce, jak božský Mílek, s&#160;rolničkou v&#160;ruce se prochází kulový filek… A&#160;přece! A&#160;je v&#160;mém životě údobí, které kdybych mohl, chtěl bych žít ještě jednou. Chtěl bych žít ty čtyři roky u&#160;martinských pecí na Kladně, protože teprve teď, když se sám na sebe mohu podívat jako na třetí osobu, jistím, že ta moje pravá univerzita byla na Poldině huti, tady jsem se za ty čtyři roky zvolna dobral toho chápání a&#160;pochopení, že měřítkem hodnot je lidská práce a&#160;že hrdinové jsou ti, kteří ji dělají, tady na Poldince jsem se ukostřil ke skutečným tvůrcům hodnot. Tady jsem viděl a&#160;do mrtě chápal, kterak z&#160;ohromných pohoří starých a&#160;nepotřebných věcí z&#160;kovu se v&#160;martinských pecích dělá přesnými pracovními postupy ušlechtilá ocel, která se lije do ingotů, a&#160;z&#160;ingotů se válcují cágle, ze kterých se potom ve fabrikách dělají nové a&#160;užitečné stroje a&#160;přístroje a&#160;věci důležité pro lidskou společnost. Chtěl bych znova žít ty čtyři roky, kdy jsem s&#160;romantickým nadšením pracoval na této proměně šrotu v&#160;ocel a&#160;přitom současně viděl, jak minulost jedné epochy a&#160;její výrazové prostředky se mění v&#160;novou epochu naší společnosti… a&#160;za ta léta jsem si ani nepovšimnul, že se kvalitativně měním i&#160;já. Tady u&#160;martinských pecí bych si přál, abych do mrtě pochopil podstatu Slezských písní od Petra Bezruče i&#160;Ocel a&#160;dým Karla Sandburga, přál bych si, abych se ještě jednou okysličil lidmi, se kterými jsem pracoval a&#160;hovořil a&#160;kteří se stali mými přáteli, pro které práce na Poldovce byla anebo musela být jejich osudem, kteří viděli růst výsledky své práce před očima, práce, ke které měli hmatový vztah, protože téměř všechno muselo projít jejich rukama i&#160;mozkem. Rád jsem měl ty hutníky, pro které práce byla všechno, bez které si nedovedli svůj život představit, a&#160;tak jako já chodili i&#160;na nedělní šichty. Celá ta čtyři léta jsem na šichty procházel branou, nad kterou byl veliký znak, šifra ocelárny, medailónek krásné ženské hlavičky z&#160;profilu, jejíž kadeře byly připáleny třpytící se hvězdou, značka ušlechtilé oceli, do každého cáglu byla vtištěna tato hlavička, se kterou ocel putovala do všech koutů světa, hlavička, kterou nosí hokejisté SONP Kladno na prsou svých dresů… Tato Poldinka se mi často zjevuje i&#160;ve snách, protože visela i&#160;nad branou, kterou jsem čtyři roky chodil na tu moji univerzitu, kdy jsem musel změnit moji poetistickou poetiku v&#160;poetiku totálního realismu, protože skutečnost, kterou jsem viděl a&#160;žil, byla mojí novou poezií. A&#160;chtěl bych znovu prožít ty chvíle, kdy jsem usedal k&#160;psacímu stroji značky Perkeo, a&#160;bez háčků a&#160;bez čárek začal psát ty moje marginálie k&#160;mému tehdejšímu životu, tu moji první reportáž o&#160;Jarmilce, kdy jsem jistil, že mými hrdiny jsou lidé, kteří patří ke čtvrtému stavu, dělníci, kteří dovedou pracovat, a&#160;nejen to, dovedou se od srdce zasmát, je jim blízký nejen humor a&#160;groteska, ale i&#160;horor, protože kdo žije na Kladně, tak ví, že neštěstí na dolech i&#160;v&#160;hutích bývá dost a&#160;dost. Chtěl bych znovu si ozřejmit, proč ti lidé, se kterými jsem čtyři roky žil, že jsou tak hákliví na svoji čest, že dovedou rozeznávat mezi dobrem a&#160;zlem a&#160;milují ty, kteří dovedou makat a&#160;nenávidí lemply. Chtěl bych znovu žít s&#160;nosičkou svačin Jarmilkou a&#160;sdílet s&#160;ní nejen ten její osud, ale i&#160;to, že tam, kam přišla s&#160;tou svojí basou, tak každý měl pro ni vlídné slovo a&#160;dovedl se trpce usmát nad jejím oblečením a&#160;chybějícími zoubky. Ale pro mne by byla zase kráskou krásek, protože jsem ji měl opravdu rád. Teď, když se mohu podívat na sebe jako na třetí osobu a&#160;starého pána, jistím, že od té doby, kdy jsem byl na martinských pecích na Kladně, že měrou věcí je mi obyčejný člověk, že od té doby jsem si říkal raději než spisovatel zapisovatel, protože jsem si zapisoval jen ty mezní situace a&#160;události jako dobrý reportér. Proto teď, když se zamýšlím sám nad sebou a&#160;kladu si pošetilou otázku, Proč píši? tak jistím, že píšu vlastně pro všechny prosté lidi, pro všechny ty, se kterými jsem se setkal a&#160;se kterými jsem se hovorem vydával jim tak, jako oni mně. Teď i&#160;dodatečně jistím, že ty čtyři roky, když jsem jezdil autobusem do Kladna a&#160;nazpátek do Prahy, že jsem změnil nejen svoji poetiku, ale pozvolna jsem se změnil v&#160;jinačího člověka, jistil jsem, že pro mne se sice zastavil čas tam u&#160;Labe, v&#160;městečku, ve kterém se opravdu zastavil jen ten můj čas, ale tady na Kladně začal můj nový čas, jako bych sám sebe s&#160;ostatním šrotem vhodil do martinské pece a&#160;sám ze sebe udělal ne vzácnou ocel, ale takovou obyčejnou ocel, ze které se dělají mosty zavěšené nad řekou. Na Poldovce jsem též pochopil, že teprve chápáním toho druhého mohu pochopit sám sebe, že vedle mne pracují i&#160;ti druzí, jichž osudy jsou mnohem těžší, než byl můj osud, a&#160;přesto ani neceknou, pochopil jsem, že mezi lidmi existují spojité nádoby, a&#160;tak za ta čtyři léta jsem dokončil všech těch osm semestrů té mé pravé univerzity a&#160;proměnil jsem se nejen mentálně…, ale i&#160;zevně. Teď dodatečně jistím, že jsem pak přestal nosit kravaty a&#160;přestal jsem si žehlit kalhoty a&#160;přestal jsem si i&#160;žehlit desetikoruny tak, jak jsem si je žehlíval v&#160;sobotu v&#160;Nymburce, abych je pečlivě zasunul do tobolky, abych se předváděl, když v&#160;hospodě platím útratu…, dokonce jsem se přestal po holení pudrovat rýžovým pudrem tak jako v&#160;městečku, kde se zastavil ten můj čas… Stal jsem se obyčejným člověkem, bez smokingu, bez kravaty… Teď, když se dívám sám na sebe jako na třetí osobu, opravdu jistím, že kdybych mohl ještě jednou žít a&#160;vybrat si z&#160;těch mých zaměstnání…, tak nikoliv abych byl výpravčím v&#160;Kostomlatech u&#160;Nymburka, ale pomocný dělník na martinkách a&#160;denně viděl zářit nad branou Poldinku, medailónek krásné ženské hlavičky z&#160;profilu, jejíž kadeře jsou připálené třpytící se hvězdou…<span class="char-style-override-2"></span></p>
		</div>
</body>
</html>