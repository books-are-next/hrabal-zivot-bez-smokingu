<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zivot_bez_smokingu-10</title>
		<link href="../Styles/zivot_bez__idstyles.css" rel="stylesheet" type="text/css"/>
	</head>
	<body id="zivot_bez_smokingu" xml:lang="cs-CZ">
		<div>
			<p id="toc_marker-8" class="MLP-uroven2-kapitola para-style-override-1">Moje Libeň</p>
			<p class="MLP-text-bez1radku para-style-override-1">Ta Libeň, ta stará Libeň se v&#160;mém životě zjevila jako záchranný pás. Musel jsem dát sbohem nymburskému pivovaru, městečku, ve kterém se zastavil můj čas, kdy jsem zůstal docela bezradně stát, kdy jsem nemohl ani dopředu, ani nazpátek, kdy jsem jednoho dne zjistil, že tak, jak žiji, nelze žít dál. A&#160;tak jsem opustil krásný byt o&#160;čtyřech pokojích, vystřídal několik pražských podnájmů, bydlel jsem v&#160;ubikacích na Kladně, až jednoho dne mi řekla moje sestřenka Milada, že v&#160;Libni Na hrázi je na dvoře prázdná cimra, bývalá kovárna, že za padesát korun by mi majitelka pronajala prázdný pokoj. A&#160;tak jsem jednoho dne let padesátých stál v&#160;tom prázdném pokoji, zatuchlém a&#160;vonícím plísní, kde od stropu visela stahovačka. A&#160;já jsem hned věděl, že na tohle jsem čekal, že tady stojím jako malíř před napnutým čistým plátnem a&#160;že od té chvíle je jen a&#160;jen na mně, co si z&#160;tohoto pokoje udělám. A&#160;koupil jsem si secesní mosaznou postel a&#160;pak veliký litinový sporák a&#160;stůl a&#160;několik židlí, paní bytná mi půjčila příborník a&#160;já jsem dal na stůl ubrus, bílý oslnivý ubrus, a&#160;na ten bílý stůl kytičku a&#160;dál jsem jezdil do Kladna na Poldovku a&#160;nemohl jsem se dočkat, až bude po šichtě a&#160;já zase budu stát uprostřed svého pokoje. A&#160;když jsem si zatopil a&#160;v&#160;litinovém sporáku hučelo a&#160;prasklinami v&#160;tálcích ligotalo světlo po stropě, když pod stahovačkou zářil bílý stůl a&#160;na něm otevřená kniha, nemohl jsem uvěřit tomu štěstí, které mne potkalo. Ale hlavně mě fascinovala Libeň, podnikal jsem výpravy tam, kde jsem ještě nikdy nebyl, ulička Na hrázi, hlavní třída, postranní uličky vedoucí do Židů, ulice Bratrská, ulice Na žertvách, kudy projížděly vlaky ještě hnané na páru, Kotlaska a&#160;hlavně potok Rokytka, to všechno mne uvádělo v&#160;úžas, procházel jsem se i&#160;v&#160;noci, tak jsem se nemohl nasytit poezie této periférie, nad kterou se na Palmovce tyčil plynojem ve tvaru koule. Chodíval jsem na pivo a&#160;na večeře pokaždé do jiné hospody a&#160;pokaždé, když jsem vešel do výčepu a&#160;pak do lokálu, pokaždé jsem byl zasažen bleskem, tak zamilovaný jsem byl do této periférie, rámované Maninami a&#160;Vltavou a&#160;její navigací, nad kterou se tyčily vrchy Bulovky a&#160;Hájku s&#160;Červenou bání. Ten čas jsem měl pocit a&#160;pak trvalý dojem, že všechny ty uličky a&#160;ulice, všechny ty hospody, všechno že je připraveno jen a&#160;jen pro mne, že tato periférie na mne čeká, že je určena jen a&#160;jen pro moje oči. Všichni obyvatelé Libně mi připadali, že jsou z&#160;téhož těsta, jako jsem já, že se podobají obyvatelům mého Nymburka. A&#160;já jsem s&#160;nimi navazoval přátelství, každý den jsem s&#160;nimi jedl a&#160;pil ta naše nekonečná piva jak u&#160;Hausmanů, tak na Staré poště; chodil jsem se džbánkem pro pivo i&#160;k&#160;Liškům a&#160;k&#160;pivovaru, ke Kroftům a&#160;ke Kloučkům, někdy jsem se džbánkem došel až k&#160;Doudům a&#160;do Merkuru, jen abych si vychutnal tu cestu uličkami s&#160;rozzářenými výčepy. A&#160;skoro každý večer, někdy i&#160;dosti pozdě, jsem tiše stoupal nahoru na Hájek, jindy na Šlosberk, abych se tam z&#160;vrcholku nemohl vynadívat na Libeň prostírající se pode mnou, když tam na obzoru se třpytila světla centra Prahy. Když jsem se rozhlížel po tvářích ostatních obyvatelů periférie, divíval jsem se, že se nikdo nediví té kráse kolem sebe. Někdy jsem se vydal podle potoka Rokytky až do Hloubětína a&#160;každý metr chůze mne nutil, abych se zastavil, abych vychutnal stráně nad potokem, abych luštil, jaké předměty leží v&#160;pohybujících se kalných vodách. Někdy jsem vystoupil nad vysočanské nádraží a&#160;odtud vychutnával poezii kolejí a&#160;v&#160;pozadí se tyčících fabrik. Jindy jsem došel po hlavní třídě až tam nahoru, až k&#160;hostinci U&#160;Ferklů, kde jsem teprve po roce zjistil, že tady je nejmenší biograf v&#160;Praze, sál o&#160;trošku větší než dva spojené vagóny třetí třídy. Sem jsem chodil na každý film a&#160;nemohl se nasytit té zatuchlé vůně podlahy miniaturního biografu; litoval jsem, že ten rok, co jsem se do Libně přistěhoval, bylo u&#160;Ferklů zrušeno letní kino v&#160;zahradě, kam si návštěvníci přinášeli sklenice piva a&#160;mohli i&#160;při představení kouřit. Postával jsem tam, bílé plátno už déšť zatemnil a&#160;lehce natrhnul, ale já jsem viděl v&#160;duchu všechny krásné filmy, které bych si tady přál vidět. A&#160;tak jsem chodil Libní, postával jsem u&#160;zámečku nad Kolčavkou, kde v&#160;minulém století byl krásný libosad, kde byla vinice a&#160;kde bydlel filozof Čupr a&#160;kde dokonce v&#160;Kolčavce, jak se též říkalo Rokytce, bývali pstruzi. Ten čas jsem u&#160;libeňského nádraží přelízal plot a&#160;za dne i&#160;za noci jsem se procházel starým židovským hřbitovem, usedal jsem na svalené náhrobní kameny a&#160;ukryt pod bujnými keři černého bezu jsem znovu a&#160;znovu žasl, co všechno jako by bylo připraveno jen pro mne, abych to byl jen a&#160;jen já, kdo má pro tuhle krásu oči. Měl jsem v&#160;Libni najednou tolik přátel, že jsem v&#160;létě míval otevřená okna a&#160;dveře, aby každý, kdo mě má rád, ke mně přišel do pokoje, který je veřejný jako výčep, tak jako kořalna na Dědince. I&#160;když jsem se tady v&#160;tom pokojíku oženil, i&#160;když jsem se proboural o&#160;pokojík navíc, takže jsme se ženou měli dvě místnosti a&#160;záchod na dvorku a&#160;koupelnu v&#160;prádelně, neměl jsem někdy čas si ani udělat poznámku na psacím stroji, jak jsem měl tím více přátel, kteří přicházeli pod dojmem chvil; někdy nás tady spávalo i&#160;pět šest lidí navíc. Přesto jsem byl šťastný a&#160;měl jsem pocit, že píšu veliký román svým životem, že tak jak lidé přicházejí a&#160;umazávají mne svými příběhy, zrovna tak já je umazávám sám sebou. Ten čas těch padesátých let v&#160;sousedním pokojíku bydlel Vladimír Boudník, který tak jako já byl zamilovaný do pražských periférií, miloval tak jako já všechny ty bizarnosti Libně, nepotřeboval tak jako já ateliér, jemu stačila satinýrka, aby skrz ni prohnal grafické listy, které dosáhly odsouzeníhodné líbeznosti a&#160;zraňující explozívnosti. S&#160;Vladimírem jsme jezdili na ocelárnu Poldi a&#160;přitom jsme stačili do rána vést debaty, procházet se starou Libní. Stavit se třeba napřed u&#160;Zeleného stromu, pak na Staré base a&#160;pak teprve u&#160;Karla Čtvrtého, kde to Vladimír miloval, kde jsme jednou byli poctěni tím, že hostinský den před Štědrým večerem zavřel dřív, s&#160;dcerou přinesli harmonium a&#160;pan Vic, tak se ten hostinský jmenoval, hrál a&#160;štamgastům zpíval vánoční písně. Vladimír to byl, který mne naučil nelitovat všeho toho, co se právě bourá, co odchází, naopak Vladimír mne vodil nejraděj i&#160;tam, kde buldozery drtily staré stěny baráčků a&#160;celých bloků. Vladimír to byl, kdo mne naučil milovat všechny ty devastace a&#160;demolice. S&#160;rozkoší i&#160;dneska postávám v&#160;Libni a&#160;dívám se, jak odchází všechno to staré a&#160;zteřelé, všechno to, co se nehodí, i&#160;dneska rád zajdu na svůj dvorek Na hrázi číslo dvacet čtyři, dvorek je zarostlý, moje okna jsou rozbitá, když nahlédnu tam, kde jsem byl šťasten celé čtvrtstoletí, s&#160;uspokojením jist tím, že podlaha je zteřelá, stěny sesuté a&#160;mokré, že už tady nikdo nebydlí a&#160;ani bydlet nemůže, avšak nahoře na pavlači někdo bydlí, vidím plínky vlát a&#160;slyším, jak někdo píše na psacím stroji, a&#160;podle rytmu soudím, že někdo tam nade mnou se bláhově pokouší ten krásný miliardostěnný svět vtěsnat na pásku, která má pouze jeden rozměr, tak jako jednorozměrné jsou řádky textu. Ano, někdo tu píše na psacím stroji, zrovna tak jako já, zběsilé hrčení psacího stroje a&#160;pak zakoktání se, přemýšlení a&#160;zase ten proud textu plný chyb, tak jak jsem psával s&#160;chybami i&#160;já. A&#160;někdo tam v&#160;tom bytě nade mnou, kde bydlívali Slavíčkovi, zaznamenává sebe sama a&#160;všechno to, co je kolem něj, plínky tam vlají, je tam tedy děťátko a&#160;ten, kdo píše, to asi taky nebude mít jednoduché, protože na psaní je to nejkrásnější, že nikoho nenutí, aby psal, a&#160;když je důvod k&#160;psaní, nevadí ani manželka, ani děcko. Vycházím od veřejí mého bývalého bytu, dvorek je zarostlý keříky, otevírám dveře prádelny a&#160;je tam pořád ta švédská pračka a&#160;necky, ve kterých jsme se koupali, zmizela dlouhá dílna, její zdi leží svalené a&#160;zasypané hlínou, střecha maličko šikmá, na kterou jsem vynášel židli, jíž jsem při­řízl nohy tak, abych mohl na ni dát psací mašinu a&#160;ve slunci psát ty moje texty. Ze sousední parcely se tyčí vysoká zeď, ze které se strhaly kusy omítky za podzimních dešťů a&#160;s&#160;ohromným rachotem ta omít­ka padala na šikmou střechu dílny, ve které se vyráběly barvy a&#160;laky. Sestupuji po schůdkách, ano, tenhle dvůr pořád vypadá jako paluba starého škuneru, procházím chodbou, ve které je tak vlhko, jako když jsem tu bydlel já, trošku vrávorám dojetím a&#160;jako dřív jsem si umazal omítkou nejdřív pravý, pak levý rukáv, vycházím na ulici a&#160;přede dveřmi pořád stojí ta stará plynová lucerna. Pak se vracím s&#160;úsměvem na hlavní třídu, tam, kam na Hráz ústila ulice Bratrská, bývalo malounké náměstíčko, o&#160;kterém jsem říkal Vladimírovi se smíchem, až budu slavný, tak tady bude náměstí Bohumila Hrabala… Ale dnes tady pracuje buldozer a&#160;s&#160;velikou chutí pustoší domečky, dílničky, ve kterých se vyráběly náhrobní a&#160;pohřební svítilny, teď padá i&#160;maličký domek s&#160;okénky na to moje náměstíčko a&#160;já jsem šťasten, že jsem u&#160;toho, že tohle vidím, že mohu vejít do srdce toho zbořeniště, které nikdo nehlídá, a&#160;s&#160;jistou perverzitou mohu vychutnávat okamžik sladké apokalypsy pádu staré Libně, ke které mám vzpomínkou klíč ke kráse, jíž jsem žil a&#160;budu žít až do té doby, než budu zasypán časem tak, jako byl zasypán židovský hřbitov a&#160;ta střecha dílny, na které jsem ve slunci psával ty moje texty…</p>
		</div>
</body>
</html>