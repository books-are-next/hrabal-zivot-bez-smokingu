<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zivot_bez_smokingu-3</title>
		<link href="../Styles/zivot_bez__idstyles.css" rel="stylesheet" type="text/css"/>
	</head>
	<body id="zivot_bez_smokingu" xml:lang="cs-CZ">
		<div>
			<p id="toc_marker-1" class="MLP-uroven2-kapitola para-style-override-1">Božské děti</p>
			<p class="MLP-text-bez1radku para-style-override-1">Vlastně i&#160;ten strýc Pepin, ten, který přijel až z&#160;Moravy do Nymburka, nakonec se stal jednou z&#160;těch pomatených figurek, těch, kteří žili v&#160;městečku, kde se zastavil ten jejich čas, těch jurodivých a&#160;pomatených, kteří žili, aby nenalezli smysl svého pomatení, a&#160;těm druhým působili obveselení, někdy i&#160;za cenu smrti. Strýc Pepin se už od dětství rád bál. Než došel do městečka, musel jít hezký kus cesty podle pivovarské zdi, za kterou štěrchaly řetězy uvázaných koní a&#160;pivovarských volů, pak musel jít podle pivovarské zahrady až k&#160;Labi a&#160;pak ještě cestou mezi náplavkou a&#160;poli, aby lucerna u&#160;prvního stavení mu posvítila na cestu plnou dobrodružství. Olánek Kolářů a&#160;jeho přátelé věděli, jak se strýc Pepin bojí, uléhali u&#160;této cesty do lebedy, a&#160;ani sladovníci nelenovali, a&#160;když strýc Pepin přicházel, zpocený a&#160;radující se, že už má za sebou to štěrchání řetězů, za temného večera tam na rohu pivovaru, kde o&#160;zeď pískal a&#160;skučel vítr táhnoucí od řeky přes tu zeď, tak sladovníci zničehonic vytáhli na holi vlající prostěradla, takže Pepin utíkal k&#160;řece, a&#160;pak, když už viděl první světlo, tak Olánek Kolářů a&#160;jeho přátelé ležící ve vysoké lebedě začali sebou vrtět a&#160;harašit a&#160;blížící se strýc ke své hrůze slyšel lidské hlasy… Už jde… Už se blíží… Máte s&#160;sebou ty ostré nože?… Tichounce, jen tiše… Zabijeme ho! A&#160;strýc Pepin letěl s&#160;vyraženým jazykem, jak říkával, a&#160;zastavil se až u&#160;prvního světla, aby&#160;– když se vracel z&#160;těch svých hospod&#160;– čas od času Olánek zase se svými přáteli ležel v&#160;lebedě při cestě a&#160;zase brumlali a&#160;radili se polohlasně… Už jde… Zabijeme ho! A&#160;strýc Pepin běžel k&#160;Labi a&#160;pak stoupal cestou k&#160;pivovarské zdi, kde čas od času zase se přes zeď na něj vyklonilo na holi vlající prostěradlo a&#160;nelidské skučení, takže strýc pak už v&#160;jednom laufu letěl s&#160;vyraženým jazykem kolem dlouhých stájí pivovaru a&#160;zase míval dojem, že tam za zdí na něho čekají satanáši a&#160;štěrchají řetězy… A&#160;tak doběhl docela zpocený do pivovaru a&#160;zachránila ho lavička u&#160;kanceláře, kde jsme sedávali až do noci s&#160;panem Vaňátkem a&#160;jeho věrným psíčkem Tričkem, a&#160;tady se zhroutil strýc Pepin a&#160;utíral si pot a&#160;oddychoval a&#160;pak vykládal, jak mohl přijít o&#160;život… Ale když se strýc vzpamatoval, tak musel od kanceláře ještě jít cestou do pivovaru sto padesát posledních metrů a&#160;potom vběhnout do sladovny a&#160;po točitých schodech vzhůru do šalandy… A&#160;zase tam na rohu pivovaru, tam vždycky tak táhl vítr, že každý, kdo sem vešel, musel se naklonit a&#160;zalehnout do toho průvanu, a&#160;strýc Pepin se nejvíc bál tohoto průvanu, protože napotvoru ten průvan zničehonic povolil a&#160;strýc padl na kolena a&#160;packal a&#160;pak běžel do tmy a&#160;rychle otevřel dveře do sladovny, ale vítr za ním přirazil dveře tak silně, že strýc Pepin míval dojem, že ho někdo vzal za krk a&#160;vrazil ho do sladovny a&#160;zlostně za ním zabouchl ty dveře. A&#160;pak, když už byl ve tmě sladovny, tak tam nahoře na valečkách býval takový průvan, že vždycky mocnými ranami tlouklo rozbité okénko sem a&#160;tam, otvíralo se průvanem a&#160;zase s&#160;mocnou ranou zavíralo, že strýc Pepin vyletěl po schodech do prvního patra, kde bydleli sladovníci, ale ti čas od času zhasli, když uslyšeli Pepina, jak vletěl do sladovny, a&#160;kvičeli a&#160;hvízdali a&#160;někdy ještě za strýcem vyběhli na tmavou chodbu s&#160;prostěradly a&#160;strýc Pepin vyletěl až do druhého patra a&#160;tam zabouchl za sebou dveře a&#160;rychle zamkl, a&#160;tak tam stával ve tmě a&#160;držel kliku pro jistotu… Nám dětem strýc Pepin nejraděj i&#160;vyprávěl o&#160;němém sladovníku v&#160;Konici, jak dostal koňskou hlavu od řezníků, jak si tu hlavu dal za trám v&#160;pivovaře a&#160;jak jeho otec, když vydroval s&#160;mladíky na humnách, tak unavený a&#160;zmundaný stoupal po schodech a&#160;usedl na schody, a&#160;teď kapy kap a&#160;kap, ve tmě na něj něco kapalo a&#160;táta se zděsil a&#160;letěl a&#160;díval se na sebe do zrcadla na šalandě a&#160;byl zakrvácený a&#160;myslel si, že to na něj kapal vodu fojrman, pivovarský skřítek, a&#160;pak šli s&#160;lucernou na tyči, a&#160;když se podívali až do trámů, tak tam z&#160;vyceněné koňské hlavy kapala krev. A&#160;strýc Pepin, když nám to vyprávěl, tak se ještě bál a&#160;báli jsme se taky, protože jeho tátovi nikdo nevymluvil, že za tou koňskou hlavou sedí fojrman…</p>
			<p class="MLP-text para-style-override-1">Druhá postava, která žila v&#160;městečku, byla stará Lašmanka, ta, která nosívala na sobě v&#160;zimě a&#160;na podzim a&#160;na jaře deset sukní a&#160;šál a&#160;která ve starých botách, takových kopačkách, chodila městečkem s&#160;plechovým hrníčkem, to bylo její všechno, tak jako Diogenes nosil jen dřevěnou číši a&#160;bydlel v&#160;sudě, tak Lašmanka dostávala polívku a&#160;kus chleba a&#160;zbytky od jídel, hrníček vypláchla a&#160;pak si do něj vyprosila čaj s&#160;rumem… A&#160;tak chodila zakutaná do svých sukní a&#160;šálů, které odložila ve starém soudě do kouta, jen když přišla letní horka, tu nosila záclony, a&#160;tak zamotaná do záclon jako bourec morušový a&#160;s&#160;nabarvenými tvářičkami chodila městem a&#160;ukláněla se pozdravům, které jí nikdo nedával, ale ona měla sebe samu za šlechtičnu a&#160;rozdávala nám klukům a&#160;každému, kdo ji oslovil, rozdávala svoje velkostatky, protože jí patřilo obrovské panství, větší než měl kníže Lichtenstein, a&#160;taky říkala, že má dvorů jen devadesát devět, protože jinak by musela císaři do Vídně posílat i&#160;svoje vojsko… A&#160;všichni kluci na ni pokřikovali Babo, hop na bejka! A&#160;ona jim nadávala parchantů a&#160;bránila tak ten svůj šlechtický titul, protože byla hraběnka… A&#160;spávala za letních nocí na lavičkách, když pršelo, tak spávala před soudem na otevřené verandě, spávala v&#160;kostele, a&#160;když býval mráz, tak spávala ve starém soudě pod knihovnou města Nymburka, tam spala zakutaná do svých hadrů a&#160;snila dál o&#160;tom, jak naloží se svými dvory a&#160;zámky, se svými lesy a&#160;rybníky, komu je rozdá. A&#160;tak jednou, když zestárla natolik, že nikdo nevěděl, kolik jí je let, když kráčela ulicemi a&#160;náměstím a&#160;dál šťastná a&#160;namalovaná brblala si svoje statky, aby nezapomněla ani jeden ten svůj zámek a&#160;dvůr, tak uhodil mráz a&#160;ona vešla do kostela sv.&#160;Jiljí a&#160;šťastna, že konečně ví, co jí všechno patří v&#160;tom jejím království, tak se stulila v&#160;kapli, která se nikdy neotvírala a&#160;kde teď bývají jesličky, tam se stulila do klubíčka, protože ten den byl velký mráz, a&#160;kostelník, když prošel setmělým chrámem, zamkl, stará Lašmanka tady zmrzla stočená do klubíčka a&#160;s&#160;nabarvenými tvářemi a&#160;šťastným úsměvem; takhle ji tady ráno našli. Panna Maria, ke které se chodívala modlit do chrámu svatého Jiljí, ta panna Maria ji vytáhla té mrazivé noci za sebou do nebe, do království, o&#160;kterém paní Lašmanová snila, posadila se do království chudých duchem a&#160;já ji často vídávám nikoliv v&#160;těch sukních a&#160;šálách, ale tak, jak chodila městečkem ovinutá záclonami a&#160;s&#160;nabarvenými tvářičkami a&#160;závojíčkem nevěsty, tak jak by vypadala stárnoucí Ofélie s&#160;něžnou krásou sněhu, a&#160;snila svůj sen o&#160;teskné svobodě a&#160;klaněla se vlídně a&#160;kynula ručkou svým poddaným…</p>
			<p class="MLP-text para-style-override-1"><span>A&#160;ještě je tady Pepa Páclík, natěrač, který spadl ze železničního mostu tak nešťastně, že se zranil do hlavy, a&#160;pak už jsme jej znali, jenom jak chodil strašlivě rozdrbaný a&#160;zarostlý ve vysokých botách neustále rozšněrovaných a&#160;s&#160;houslemi, na které neustále hrál a&#160;vybíral peníze; a&#160;hrával Pepa Páclík tak hrozně, že lidé mu dávali peníze, jen aby nehrál. Pepa Páclík, který spával na opuštěných jatkách v&#160;Drahelicích, Pepa Páclík, který se považoval za virtuosa, když přišlo léto, tak zmizel z&#160;městečka, kde se zastavil čas, a&#160;odjížděl, jak říkal, do Karlových Varů na to svoje umělecké turné, kde hrával tak dlouho, než ho městská policie sbalila a&#160;šupem poslala zase nazpátek do Nymburka i&#160;s&#160;houslemi. A&#160;tak se stalo, že Pepa Páclík s&#160;houslemi na řídítkách kola dojel, vlastně chtěl dojet tam, kde koncertoval každý rok. Ale Pepa Páclík zapomněl, že Karlovy Vary jsou už v&#160;říši, a&#160;tak když přijel na hranice a&#160;dral se dál, byl zadržen, a&#160;hraniční policie, když se Pepa nechtěl vrátit, vzala hole a&#160;spráskali Pepu Páclíka tak, že byl samá modřina, avšak dál se dožadoval, aby mohl koncertovat na lázeňské kolonádě v&#160;Karlových Varech, a&#160;tak jej poslali z&#160;hranic nazpátek a&#160;označili Pepu Páclíka jako Trottel von Neuenburg. A&#160;pak přivítal Pepa Páclík příchod Rudé armády, že se zase svobodně mohl vydat na bicyklu a&#160;s&#160;houslemi na řídítkách do svobodných Karlových Var… Umřel pak v&#160;Rožďalovicích, a&#160;tak z&#160;městečka odešla další figurka, která ozvláštňovala a&#160;zpestřovala život v&#160;městě…</span></p>
			<p class="MLP-text para-style-override-1">A&#160;kdepak skončil Kašpar, ten pomatený mladík, který zametal ulice a&#160;neustále se usmíval, a&#160;když udělal několik kroků, tak si povyskočil a&#160;jeho chůze mívala takový tik, hodil paty dozadu a&#160;vykřikl O-o-o-o! Zametal a&#160;obveseloval lidi tou svou obrovskou hlavou se šimlatými vlasy, růžovou masitou tváří s&#160;bílými brvami a&#160;řasami, a&#160;měl výraz jedné z&#160;těch figur pomatených a&#160;blažených z&#160;tympanonů katolických chrámů… Kdepak asi je ten Kašpar, který měl krásné udivené oči, jejichž panenky byly jakoby přišité k&#160;hornímu víčku, takže vypadal jako křesťanský mystik… Kampak se poděl? Ten Kašpar, který číhal, když pan Marysko kráčel z&#160;nádraží a&#160;nesl to svoje cello, aby mu je nesl až k&#160;vodárenské věži, kde Marysko bydlel… kampak se poděl? Kampak odešel ten, který za protektorátu, když uviděl pana hejtmana Oumrta, držel koště, jako by vzdával panu hejtmanovi vojenskou poctu, a&#160;zvedl paži a&#160;zakřičel Heil Hitler! A, pane hejtmane, dejte mi cigaretu… A&#160;pan hejtman mu vždycky tu cigaretu dal a&#160;třepal ručkou a&#160;uháněl na hejtmanství… Kdepak je ten Kašpar? Ten, se kterým jsem několikrát jel do Prahy a&#160;tam jsme navštívili jeho tetu, bohatou dámu bydlící v&#160;šesti pokojích, kam jsme vtrhli vždycky nevhod, protože dáma bývala ještě v&#160;posteli, ale Kašpara přivítala jako svého synovce a&#160;pak v&#160;župánku nás hostila koňakem v&#160;přepychovém secesním pokoji a&#160;děkovala mi, že kamarádím s&#160;Kašparem… Zdravíčko! To býval Kašparův pozdrav, za den říkaný každému, kdo se na něj zadíval, když blažený zametal nymburské ulice, protože se na nic jiného nehodil, než zametat ulice, a&#160;lidé jej měli rádi a&#160;dávali mu cigarety… Kampak se poděl?</p>
			<p class="MLP-text para-style-override-1">A&#160;jakpak umřela Mařenka, ta figurka, která se svými rodiči přijížděla každý den na náměstí s&#160;vozíčkem, jehož sajtničky se držela, ona z&#160;jedné strany vozíku a&#160;její maminka z&#160;druhé strany, a&#160;vojkou táhl vozík její tatínek, aby pak rozložili na desku na vozíčku všechno to svoje zboží, to šitíčko, barevné, tenké papírové špulky, na kterých byly namotané nitě všech barev, a&#160;někdy taky mívali na vozíku i&#160;laciné krajky, a&#160;tak tady prodávali a&#160;lidé kupovali jen proto, že věděli, že tahle rodina je neškodná a&#160;že prodávají s&#160;ohromnou vážností a&#160;berou s&#160;sebou svou dcerku, taky jako Kašpar po spále, která jí spálila skoro všechny vlasy i&#160;obočí a&#160;řasy, vypadala, jako by přežila velký požár, i&#160;její tvář vypadala jak vyjevená loutka, panenka, které strhli vlasy… Tak někdy, když přicházel od vody průvan, vítr zničehonic zadul a&#160;celá ta rodina sbírala ty svoje rozváté hedvábné nitě po náměstí, někdy se zvedly i&#160;ty krajky a&#160;mocným cikcak pohybem zmizely ty krajky přes mariánský sloup až tam někde na druhé straně v&#160;průjezdu hotelu Na knížecí… Kampak se poděla tahle Mařenka, na kterou kluci i&#160;já jsme křičívali Máňo, co ráda jíš? A&#160;ona jako by procitla z&#160;té své strnulosti a&#160;udiveného upřeného pohledu a&#160;křičela radostně: Knedlíky knedlíky knedlíky! A&#160;usmívala se a&#160;obě ruce měla dlaněmi opřené o&#160;desku, na které bylo rozložené to šitíčko, a&#160;dál byla v&#160;pozoru; kdyby někdo přišel, tak by mu nabídla to svoje zboží… Když býval šestkrát do roka v&#160;Nymburce jarmark, Mařenka se svými rodiči tady nerozložila ten svůj pojízdný krámek, děsili se té hrozné konkurence, těch stovek plátěných bud postavených přes noc na náměstí… Mívala tahle rodina ráda ty chvíle na náměstí, kdy tady nikdo jiný neprodával než jen a&#160;jen oni, milovali to rozlehlé náměstí, kde se procházeli nebo chodili na nákup jen lidé, které znali, kdežto o&#160;jarmarcích přicházely do městečka proudy lidí z&#160;venkova, a&#160;to nebylo pro ně… Tady také by zaniklo pokřikování kluků Máňo, co ráda jíš? A&#160;zanikl by ten radostný křik a&#160;volání Mařenky: Knedlíky knedlíky knedlíky… A&#160;po poledni vždycky složili to svoje šitíčko do útrob vozíku a&#160;zase se vraceli tam někam k&#160;vodárně. U&#160;vojky tatínek a&#160;Mařenka držící se čela vozíku, protože Mařenka by netrefila domů, museli ji vodit… Kampak se poděla Mařenka, ti její rodiče, kampak se poděl ten starý vozík s&#160;ohmatanou vojkou?…</p>
			<p class="MLP-text para-style-override-1">Kampak se poděl Nekola, zadumaný chlapec, který ani nechodil do školy, ale naučil se znát hodiny, a&#160;tak sedával na Zálabí před domem a&#160;díval se na svoje náramkové hodinky, upřeně se díval, jak tiká vteřinová ručička, a&#160;tak sedával a&#160;dvěma prsty objímal <span>náramkové</span> velké hodinky, aby mu čas neutekl, pevně držel ty hodinky a&#160;vteřinová ručička jej uváděla v&#160;trvalý úžas celá léta, takže neměl čas se ani vyučit zahradníkem, protože i&#160;tady se nemohl odtrhnout od tikající vteřinové ručičky a&#160;usedal a&#160;dál sledoval, jak na jeho ruce mu ubíhá čas… I&#160;když kráčel, tak vrážel do lidí, protože i&#160;při chůzi se musel dívat na ty svoje hodinky, a&#160;tak jej nakonec dali do ústavu a&#160;tady dosyta s&#160;ohromně vážnou tváří sledoval vteřinovou ručičku tak dlouho, až v&#160;ústavu umřel, ale hodinová i&#160;malá vteřinová ručička tikaly dál, dokud je pohánělo pero. Kampak se poděl ten Nekola, který se chtěl dostat do srdce samotného času?</p>
			<p class="MLP-text para-style-override-1">Kampak se poděl pomatený hostinský ze Skrchleb Robinson? Ten, který se dovedl postrojit tak jako Robin Hood, tak jako Kožená punčocha, tak jako Buffalo Bill? Když se s&#160;holí procházel městečkem, tak to bylo jako příchod komediantů z&#160;Prodané nevěsty. Hrozitánsky vážný a&#160;pomalovaný dospělý muž v&#160;pestrých šatech a&#160;s&#160;klobouky s&#160;frajerským pérem anebo s&#160;koženou čepicí vzadu ozdobenou visícím liščím ohonem… Co bylo v&#160;té hlavě, jaký byl důvod té jeho potřeby takto probudit pozornost, takhle si vynucovat u&#160;sebe i&#160;u&#160;diváků to, že je jedničkou, která se prochází městem a&#160;zničehonic napřáhne tu svou hůl, zalící a&#160;zmáčkne neexistující kohoutek a&#160;vypálí smrtelnou střelu? A&#160;zatímco jeho manželka dál vedla tu jejich hospodu, protože její muž by všechno v&#160;šenku vypil, on kráčel silnicemi takto vyšňořen, zaléhal do bojové pozice pěšáků do příkopu a&#160;s&#160;holí opřenou o&#160;pangejt ostřeloval vážně jedoucí cyklisty, náhodné chodce, střílel do jedoucích aut… A&#160;tak se zase stalo, že když pan okresní hejtman jel s&#160;německým gauleitrem na obrlandrat do Kolína, tak v&#160;příkopě ležel Robinson a&#160;střílel z&#160;hole na jedoucí říšské auto a&#160;gauleiter nařídil zastavit a&#160;osobně sestoupil až tam, kde ležel a&#160;dál střílel z&#160;hole Robinson, a&#160;když se ptal pana hejtmana Was ist das?, tak pan hejtman řekl… Das ist ein Trottel von Neuenburg, a&#160;gauleiter nastoupil a&#160;jeli dál a&#160;v&#160;Kolíně nařídil gauleiter, že hejtman o&#160;tom trotlu von Neuenburg musí sepsat zprávu a&#160;podat hlášení. Kampak se poděl ten Robin Hood kombinovaný s&#160;Buffalo Billem a&#160;tatínkem Vinnetoua Koženou punčochou?&#160;– Vlastně i&#160;strýc Pepin, když jsme tak jednou pili kořaličku a&#160;vydali jsme se rozjaření do městečka, tak strýc Pepin tančil na mostě a&#160;s&#160;roztaženýma rukama letěl vstříc jedoucím autům a&#160;nemohl se nadít za toho protektorátu v&#160;houstnoucím soumraku, kdy už svítila světla, že z&#160;jednoho auta vyskáčou říšští vojáci a&#160;důstojník zařve na strýce Pepina Was ist denn? A&#160;strýc Pepin byl zděšen a&#160;koktal a&#160;já jsem přistoupil a&#160;prosil za odpuštění, že strýc Pepin byl raněn v&#160;první světové válce do hlavy… A&#160;důstojník řekl… Ach so, ein Trottel?, a&#160;já opakoval Ein Trottel von Neuenburg… a&#160;říšští vojáci naskákali do aut a&#160;strýc Pepin pak nadšeně vyprávěl, že ho zastavili samotní říšští vojáci a&#160;vzdávali mu počestnost a&#160;salutovali mu, jako by Pepin byl jejich velitel Aufenberg a&#160;Dankel…</p>
			<p class="MLP-text para-style-override-1">Kampak se poděl Vincíček Ryků, panoptikální loutka, kterou jsem potkával na mostě přes Labe více než čtvrt století, chlapec bohatého pana Ryka, majitele realit a&#160;domů a&#160;předsedy pivovaru, kterému se narodil Vincek už tak, jakým byl a&#160;jak o&#160;něm vyprávěl pan Otec, že s&#160;nimi chodil do školy jen do třetí třídy… Pak ho raději vychovávaly jeho chůva a&#160;maminka a&#160;teta v&#160;zámečku u&#160;starého Labe na Zálabí… Ještě ve třetí třídě pro Vincka tři a&#160;pět bylo dva­náct, a&#160;i&#160;když byl bit rákoskou, dokonce spolužáci se s&#160;velkou chutí vystřídali v&#160;bití rákoskou, tak pro Vincíčka pořád dál až do věčnosti tři a&#160;pět bylo dvanáct… A&#160;tak Vincíček chodil krásně oblečený v&#160;matroských šatech ze Zálabí do města, kde bydlel v&#160;domě, v&#160;němž dole byla hospoda U&#160;pana Vejvody, který dělal z&#160;poražených koz dršťkovou polévku a&#160;míval z&#160;koz i&#160;klobásy, dokonce i&#160;párky… a&#160;tam v&#160;prvním patře bydlel Vincíček se svou maminkou a&#160;tetou, a&#160;býval plachý a&#160;rád odhrnoval záclonu a&#160;díval se na živou ulici a&#160;byl soustředěný a&#160;nic mu neušlo do té doby, než kluci přešli na druhý chodník a&#160;zahrozili mu pěstí. A&#160;Vincíček se stáhl, jen záclona se pohybovala a&#160;Vincíček se dál díval na živou hlavní třídu městečka, aby za chvíli opět odhrnul záclonu, a&#160;když bylo pěkně, tak se stáhl a&#160;provinile se usmíval a&#160;díval se zase přes záclonu… A&#160;pak už jsem potkával Vincíčka dospělého, vždycky oblečeného nikoliv podle poslední módy, ale podle módy starého Rakouska, vždycky měl vestu s&#160;řetízkem a&#160;kabátek a&#160;vždycky lehce nasazený klobouk, v&#160;létě slamáček, a&#160;kráčel nejistě a&#160;provinile se usmíval a&#160;chodil pro Národní politiku, kterou odebíral u&#160;Hálů, a&#160;kluci, z&#160;nichž se stali už taky dospělí lidé, stáli na rohu náměstí a&#160;hlasitě, tak aby to slyšel Vincíček, řekli… Už jde! A&#160;když šli těsně vedle Vincíčka, tak řekli Kam jdeš? A&#160;to byl čas Vincíčka, kdy se bál a&#160;měl strach, že opět ho ti jeho bývalí spolužáci natáhnou na lavici a&#160;vysázejí mu rákoskou a&#160;zase se ho budou ptát: Kolik je pět a&#160;osm? A&#160;tak krásně oblečený Vincíček kráčel nejistě, a&#160;ta jeho cesta jen o&#160;několik domů k&#160;náměstí a&#160;pak na náměstí několik domů k&#160;panu Hálovi, to bylo pro Vincíčka největší dobrodružství, a&#160;taky tak šel, pomalu, jako by dobýval tohle městečko, na každém rohu se zastavil a&#160;vystrčil hlavu, a&#160;ano! byli tam ti jeho spolužáci a&#160;dávali si smluvený signál… Už jde! A&#160;Vincíček oddychoval a&#160;nastrojený s&#160;tváří člověka oslněného velikým štěstím kráčel dál a&#160;neohroženě vystavoval svůj život nebytí, protože jeho bývalí spolužáci kráčeli a&#160;míjeli jej, a&#160;vždycky se ho tajemně optali… Kam jdeš? Ale největší dobrodružství zažíval Vincíček od jara do podzimku, když bydlel na Zálabí, v&#160;té tajemné vilce, která vypadala jako ze Salcburku, s&#160;věžičkami a&#160;vyřezávanými trámy a&#160;dekorativními verandami… Dvě hodiny se Vincíček oblékal, a&#160;když vyšel úzkou cestičkou podle starého Labe a&#160;došel na most, tak jak se ten most před ním zužoval, tak se zužoval i&#160;Vincíček, oddychoval a&#160;měl dojem, že ho jeho spolužáci, přestrojení za obyčejné chodce, hodí do Labe, že ho zabijí… ale Vincíček byl odhodlaný, že musí pro Národní politiku k&#160;panu Hálovi na náměstí přes most, na kterém pokaždé zažíval své spolužáky, kterak ho ženou tak, aby sám skočil do řeky, a&#160;volají všichni sborem: Kam jdeš? A&#160;cestou nazpátek zažíval Vincíček na mostě ten samý děs a&#160;hrůzu, kterak jeho spolužáci ho házejí přes zábradlí do studených vod… Kampak se poděl tento Vincíček, pro kterého vrcholem bylo celé odpoledne a&#160;večer si číst Národní politiku… Vincíček, když umřela jeho maminka, tak holí tloukl svou nebohou tetičku, protože Vincíček nedovedl pochopit, že je nová epocha, že přestaly vycházet ty noviny, ve kterých si tak rád četl, a&#160;tak už nechodil pro noviny, protože už nevycházela nejen Národní politika, ale nevycházeli už před trafiku ani nezaměstnaní jeho bývalí spolužáci, a&#160;tak Vincíček osiřel a&#160;pomátl se a&#160;dali ho do Rožďalovic do ústavu, už neoblečeného, protože když nečetl Národní politiku, tak Vincíček už neměl důvod se strojit dvě hodiny, a&#160;tak v&#160;ústavních šatech umřel v&#160;Rožďalovicích… Kampak se poděl ten jeho usměvavý a&#160;ustrašený duch?</p>
			<p class="MLP-text para-style-override-1">Kampak se ale poděl i&#160;Oskárek Rehrů, kterého jsem potkával na mostě přes řeku vždycky spěchajícího, vždycky v&#160;dlouhém židovském kaftanu, vždycky lehce prskajícího a&#160;se zrcátkem v&#160;prstech, ne aby viděl svůj poďobaný, jakoby do krve odřený obli­čej, ale aby viděl za sebe, aby viděl, jestli nějaká ruka se po něm nevztahuje? A&#160;který, když jsem ho potkal, tak i&#160;mně jako každému řekl… Pět minut bejt chytrej. Kampak se poděl ten Oskárek, který tam, jak bydlel, v&#160;barokním stavení, tam, kde se vzadu svažovala louka k&#160;tůním starého Labe, zul zářivé vysoké boty, když bylo pěkně, a&#160;s&#160;vyhrnutými nohavicemi stál ve vodě, ruce za zády, a&#160;přemýšlel o&#160;tom, že stačí bejt pět minut chytrej a&#160;budou milióny, milióny, milióny, milióny… Oskárek, který byl z&#160;židovské rodiny Rehrů, co obchodovali s&#160;kůžemi a&#160;měli krám pod podloubím na náměstí, který zaplavoval náměstí vůní hnijících stažených kůží, ten Oskárek stával někdy u&#160;sloupu podloubí, mnul a&#160;luskal prsty a&#160;opakoval si… milióny, milióny, milióny… ale, Bejt pět minut chytrej! Říkali o&#160;něm, že kdysi uměl pět řečí, že kdysi býval i&#160;v&#160;Americe, a&#160;zbláznil se právě proto, že neuměl bejt pět minut chytrej! A&#160;nás kluky zajímal jednak tím zpětným zrcátkem, bez kterého nevyšel do ulic městečka, a&#160;hlavně tím, že když dostal peníze, tak si koupil u&#160;pana Vejvody padesát párků a&#160;odložil zrcátko a&#160;tam u&#160;barokního stavení s&#160;černou střechou, tam u&#160;starého Labe, kde se táhla ohromná a&#160;vysoká zeď, za kterou byla ta krásná vilka, kde bydlel Vincíček Ryků… tak tam snědl Oskárek Rehrů těch padesát párků bez chleba a&#160;potom dostal žízeň a&#160;Křesálek roztáčel ohromné litinové kolo pumpy a&#160;Oskárek tam byl v&#160;předklonu a&#160;pil půllitr vody za půllitrem, deset litrů vody vypil a&#160;ještě měl málo… To kluky ohromovalo… A&#160;pak, když přišli Němci, tak za čas i&#160;jim Oskárek Rehrů vadil, ne že je pomatený, ale že je žid, a&#160;tak jako ostatní nymburští židé i&#160;Oskárek Rehrů byl zplynován někde v&#160;Polsku, Oskárek, který dobře věděl, proč měl zpětné maličké kulaté a&#160;okrouhlé zrcátko, dobře věděl už tenkrát, že nějaká ruka po něm drapne a&#160;zatřepe jím jako králíkem… Říkali, že když Oskárka nakládali, tak se díval zpětným zrcátkem za sebe, ale vyrazili mu kolbou i&#160;to zrcátko a&#160;Oskárek věděl, že bez zpětného zrcátka je ztracený… Kampak se poděl Oskárek Rehrů?</p>
			<p class="MLP-text para-style-override-1">Kampak ale zmizela i&#160;ta obrovská ženská, ta ženská, která vypadala jako přestrojený chlap a&#160;která přicházela do městečka zvěstovat, že co nevidět se zastaví čas nejen v&#160;tomto městečku, ale vůbec že přišel čas, kdy vzplanou veliké poslední bitvy a&#160;přijde Ježíš a&#160;bude soudit lidi před věčnou stolicí samotného Boha? Kdepak asi je ta ženská, která vypadala jako přestrojený chlap a&#160;která přicházela do městečka vždycky s&#160;velikým praporem, kráčela jako v&#160;čele ohromných neviditelných vojsk a&#160;mávala tím praporem jako zvěstovatelka soumraku národů a&#160;lidí, ženská, před kterou se polekala i&#160;německá komandatura, která sídlila naproti soudu v&#160;domě, na kterém bylo na zdi vyryto „Okny vcházej zdraví a&#160;dveřmi dobrá vůle“, a&#160;tady v&#160;tom třípatrovém domě byli vojáci a&#160;němečtí úředníci a&#160;ta ohromná ženská, která vypadala přísně jak přestrojený chlap, došla za protektorátu až sem s&#160;tím svým praporem na dlouhé žerdi, a&#160;když se otevřela okna, volala Pojďte ven, zbrojnoši, pojďte ven, žoldáci, poslední bitva vzplála, poslední bitva je přede dveřmi… Kampak se poděla ta ohromná ženská s&#160;tím svým praporem, <span>který</span> když jej nesla, tak vlál, a&#160;když se zastavila, tak ji celou přikryl, kampak se poděla tahle ženská?</p>
			<p class="MLP-text para-style-override-1">Kampak se ale poděl Rychlík, profesor matematiky, který se pomátl nad problémy zrychleného času, takže ohromnou rychlostí a&#160;v&#160;předklonu se pohyboval nejen ulicemi městečka, kde se zastavil i&#160;ten zrychlený čas, ale Rychlík tak zrychleně kráčíval silnicemi a&#160;mezi vesnicemi a&#160;lesními cestami, kráčel vychrtlý a&#160;s&#160;bradičkou, a&#160;za ním, jako by ho nikdy nemohla dohonit a&#160;ani mu stačit, kráčela tou samou rychlostí jeho sestřička, taky už pomatená, vždycky s&#160;deštníčkem, kdyby pršelo, a&#160;vždycky v&#160;kloboučku se zahrádkou umělých květin a&#160;ovoce, s&#160;tou rychlostí jí ten klobouček padal a&#160;ona měla ještě čas ťafkou si klobouček připlácnout a&#160;letět dál, aby jí její bratříček nezmizel…, a&#160;za nimi s&#160;vyraženým jazykem běžel maličký pes, běžel rychle, ale ti jeho dva páni bývali vždycky o&#160;dva metry před ním, a&#160;tenhle přízrak jako spřažená kola lokomotivy se mihnul a&#160;už se vzdaloval ulicemi a&#160;silnicí i&#160;lesními cestami, a&#160;všichni občané litovali toho psíčka, který, když se vraceli z&#160;těch svých patnácti kilometrů denně nazpátek do městečka, už se motal a&#160;packal, avšak ty zdvíhající se podrážky střevíců před ním mu dodávaly další sílu, obnovovaly ty vzdalující se botičky a&#160;boty sílu, aby došel, aby doběhl tam, kde se zasunul tento průvod dvou lidí a&#160;jednoho zvířátka, tento průvod tří bytostí, které zrychlovaly život v&#160;městečku, ve kterém se zastavil i&#160;ten rovnoměrně zrychlený čas… Kampak zmizel ten přízračný průvod? Tolik bych si přál, aby ožili a&#160;zase se mohli pohybovat tak, jak se pohybovali, a&#160;já bych byl velice poctěn tím, že bych byl jedním z&#160;nich…</p>
			<p class="MLP-text para-style-override-1">Nikdy jsem ale nechápal život a&#160;práci pana Růžičky. Moje matka ráda vyprávěla, že když chodila do obecné školy, tak v&#160;první třídě se učitelka vyptávala, čím je tatínek jejích žákyň. A&#160;každá dívenka řekla po pravdě, a&#160;jedna po pravdě řekla… Můj tatínek je sračkař. A&#160;pan Růžička byl také sračkař, celý svůj život vynášel v&#160;kbelících záchody lidem, a&#160;tak každý ten dům v&#160;Nymburce, odkud ve dvou kbelících vynášel sračky a&#160;lil je do lejty, každý ten dům pan Růžička vnímal jen podle kbelíků sraček. A&#160;tak nakonec odhadoval i&#160;občany, zda mají ve svých útrobách půl kbelíku nebo celý kbelík sraček. A&#160;od těch kbelíků pan Růžička pil a&#160;stal se tím vynášením kbelíků opilcem. Teprve odstupem času jsem uzřel, že vlastně pan Růžička byl tak něco jako kněz, jako ten, který zpovídá věřící, a&#160;mně, když jsem chodil ke zpovědi a&#160;vyříkával jsem svoje hříchy, které jsem si musel napsat tak, jako moje maminka si vždycky, než šla nakoupit, musela všechno napsat, aby na nic nezapomněla, a&#160;když jsem přečetl ty svoje hříchy do naslouchajícího ucha katechety Nikla, který seděl v&#160;besídce zamřížované laťkovím, a&#160;když jsem se vyzpovídal, vždycky se mně zjevil pan Růžička, který vynášel kbelíky sraček, a&#160;i pan děkan Nikl, kterému jsem řekl ty svoje dětské hříchy, mi připadal taky jako pan Růžička… A&#160;tak pan Růžička býval z&#160;té své bohulibé a&#160;nutné práce opilý, někdy pil už před tou prací, a&#160;tak se často stávalo, že uprostřed té své práce, když ze dvorka nesl ty tyranské kbelíky, na chodbě uklouzl a&#160;upadl, roztáhl se na potřísněné chodbě a&#160;ležel tam na břiše s&#160;rukama v&#160;rozlitých sračkách a&#160;ještě přitom filozofoval, tak jak mu docházela představa toho jeho téměř kněžského údělu. A&#160;tak jsem jej viděl před hospodou Na jesenické rychtě, a&#160;pan Růžička, který se před chvílí zvedl z&#160;chodby, kde upadl, tam stál a&#160;ukazoval lidem své ruce a&#160;šaty a&#160;kolena a&#160;dumal hlasitě… Lidé to naserou a&#160;já abych to za ně vynášel… A&#160;byl oslněn tím poznáním, lidé ale nechápali to, co říkal, a&#160;prchali od něj, protože strašlivě smrděl… A&#160;já jsem jako chlapec míval pocit, když jsem byl na faře a&#160;když jsem potkával pana děkana a&#160;když jsem byl ve škole na katolickém náboženství, tak jsem cítil, že i&#160;z&#160;těch zpovědí je pan děkan cítit sračkami, protože já jsem lidské hříchy považoval za sračky a&#160;před zpovědí jsem se strachy někdy i&#160;podělal. Ale to by nebyl ten život pana Růžičky, protože tím pitím míval vidění, a&#160;když se vracel do svého domku opilý a&#160;když se převlékl, tak pořád byl cítit tou svou prací a&#160;celý jeho dům voněl. A&#160;jeho žena ho prosila, aby otevřel okna a&#160;aby vynesl peřiny na čerstvý vzduch, a&#160;pan Růžička, když jeho žena odešla, naložil peřiny na trakař a&#160;vyjel s&#160;nimi do deště, a&#160;jak vezl ty svoje peřiny, tak zvyšoval rychlost, ale tomu zápachu nemohl ujet, protože ten jel pořád s&#160;ním, i&#160;když lil déšť… A&#160;když dostal úkol od své ženy, aby koupil chleba, tak mu bylo líto brát ten boží dar do svých pořád tou prací vonících rukou, a&#160;tak jsme jej jako chlapci vídali, jak dlaní, jako kluci, když ženou obruč, kutálel bochník chleba po zábradlí kamenného mostu a&#160;kluci na něj pokřikovali, protože nikdo nevěděl, proč vlastně pan Růžička vyváží peřiny na trakaři a&#160;proč kuláčí chleba po zabradlí mostu… A&#160;když bylo léto a&#160;občané a&#160;jejich děti se koupali u&#160;náplavky, tak pan Růžička vyváděl svoje kozy a&#160;nahnal je mezi koupající se, a&#160;ty kozy smrděly a&#160;pan Růžička si vyhrnul nohavice a&#160;rejžákem drhnul ty kozy, a&#160;chlupy a&#160;bobky a&#160;ten zápach koz zvolna tekly tam, kde se v&#160;podvečer koupali lidé, a&#160;pan Šuha na pana Růžičku křičel a&#160;pan Růžička zase křičel na pana Šuhu, že smrad z&#160;jeho koz je daleko menší než z&#160;jejich záchodů, které pan Růžička vynáší těma svýma lidskýma rukama. A&#160;tak pan Šuha vběhl oblečený do vody a&#160;škrtili se s&#160;panem Růžičkou a&#160;oba se svalili do mělké řeky, ale pan Růžička zvítězil, protože tím, že býval tak opilý, míval hroznou sílu… A&#160;jindy, když se občané slunili na břehu řeky na loučce, která patřila panu Růžičkovi, tak pan Růžička vyhnal svoje husy na pastvu na tu jeho loučku, a&#160;ty husy podělaly tu loučku tak, že nebylo kam si lehnout a&#160;kde se slunit, a&#160;pan Růžička koulel očima a&#160;vyháněl všechny z&#160;té své loučky a&#160;tahal se za ten svůj vytahaný krk… pan Růžička míval krk takový, jako mívají krocani, a&#160;když na něj ženy křičely, co to ty jeho husy vyvedly na loučce na břehu řeky, tak pan Růžička zakřičel strašlivě… Víte, na co jste, vy ženský? A&#160;sám si se strašlivým smíchem odpověděl… Na hovno! A&#160;rozkatil se tak, že všichni koupáči prchali a&#160;jedině já jsem ležel dál na kousku té jeho loučky, protože mi nevadily husince, a&#160;pan Růžička se nade mnou nakláněl a&#160;já jsem nemohl hrůzou utéci a&#160;pan Růžička na mne upřel ty svoje zoufalé a&#160;strašlivé oči a&#160;tak jako na ostatní koupáče zakřičel i&#160;na mne… Tady nebude žádnej lágr! A&#160;já jsem zavřel oči a&#160;pan Růžička mi najednou něžně zašeptal Ale ty, Karle, ty tady můžeš zůstat… A&#160;otevřel jsem oči a&#160;pan Růžička měl oči plné slz a&#160;narovnal se a&#160;křičel dál… Tady nebude žádnej lágr! A&#160;pan Šuha za ním vyběhl po špičkách, a&#160;tak jak pan Růžička zvolna vrávoral docela opilý domů, tak pan Šuha jej zezadu dvakrát přetáhl holí přes hlavu, až se hůl zlomila, ale pan Růžička se jen zastavil a&#160;jako by mu zalehlo v&#160;uchu, strčil prst do ucha a&#160;vytřepal si to ucho a&#160;pak kráčel dál, aby si lehl před svůj domek na trávníček v&#160;uličce a&#160;tak tam ležel ne jako opilý, ale jako by si jen tak frajersky ulehl, přehodil nohu přes nohu, založil jednu ruku za hlavu, a&#160;tak tam ležel a&#160;usmíval se na druhou stranu uličky, kde zase ležel taky opilý pan Hemiš, a&#160;tak tam ti dva mužští leželi, nikdo by neřekl, že jsou opilí, a&#160;když, tak opilí nějakými krásnými obrazy, tak jako leželi pastýři tu chvíli, kdy se jim zjevil anděl a&#160;zvěstoval jim, že se v&#160;Betlémě narodilo božské děťátko… Kampak se poděl tento světec, tento svatý muž, který v&#160;kbelících roznášel zbytky lidských hříchů a&#160;vyléval je do velké lejty, z&#160;jakých sedláci hnojili to svoje pole, aby jim narostlo ohromné božské zelí? Kampak se poděl tento svatý muž, který nakonec z&#160;té své božské práce jevil známky opilosti, i&#160;když byl střízlivý? Já jsem si vždycky myslíval, až jednou pan Růžička umře, tak Panna Maria se vykloní z&#160;mračen a&#160;podá mu ruku a&#160;vytáhne pana Růžičku rovnou do hřímavých nebes…</p>
		</div>
</body>
</html>