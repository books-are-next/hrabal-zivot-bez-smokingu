<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zivot_bez_smokingu-7</title>
		<link href="../Styles/zivot_bez__idstyles.css" rel="stylesheet" type="text/css"/>
	</head>
	<body id="zivot_bez_smokingu" xml:lang="cs-CZ">
		<div>
			<p id="toc_marker-5" class="MLP-uroven2-kapitola para-style-override-1">Dandy v&#160;montérkách</p>
			<p class="MLP-text-bez1radku para-style-override-1">Vladimír dovedl zaměnit sebe za materiál, který je zraňovaný, dovedl sebe zaměnit ale i&#160;za nástroj, který zraňuje, dovedl se proměnit v&#160;pracující výbušný motor, dovedl stát se nejen padající vodou do kola turbíny, ale současně se stát i&#160;tou turbínou, dlouho postával před pracující míchačkou a&#160;sám sebe vysypával v&#160;podobě tekuté malty do připraveného kalfasu, dopravní značky prožíval jako skutečnou situaci na silnici a&#160;jakýkoliv náčrtek k&#160;plánu stavby okamžitě viděl jako hotovou stavbu, jakoukoliv sazenici dovedl donutit silou své fantazie do květu a&#160;květ do plodu, jakoukoliv explozi dovedl prožít tak, až omdlel. Dívat se na Vladimíra hrajícího si s&#160;dětmi bylo zážitkem. Vladimírovy proměny v&#160;to dítě, se kterým hovořil, se kterým si hrál, protože tak jako pro dítě i&#160;pro Vladimíra každý nalezený kamínek, hrst písku, několik lupenů, všechno Vladimír dovedl učinit živoucím ve směru fantazie, všechny Vladimírem nalezené předměty v&#160;jeho opatrných prstech se stávaly vzácnými poštovními známkami, klenotnickým zbožím, třaskavinou, tu svoji fabriku proto považoval za národní galerii, za depozitář těch nejvzácnějších bul a&#160;listin, za poklad ve sklepeních státní banky, za botanickou zahradu a&#160;Národní muzeum. Když kráčel halou té své fabriky, kráčely s&#160;ním světové dějiny všech výtvarných umění, slyšel ty nejsilnější symfonie, kráčel tou fabrikou jak hipsterský anděl, dharmovský vandrák, který ale své rozbité montérky dovedl pyšně nosit jak brummlovský dandy své elegantní a&#160;módní šaty, každý předmět jen tak pohozený v&#160;koutě fabriky pro Vladimíra byl román na pokračování, smetal prach s&#160;trámu a&#160;beden fabriky jako zlatník chytající zlatý prach do zástěry při obrábění prstenu a&#160;zlatých broží, otevřená vrata do jeho dílny se měnila v&#160;otevřené brány do ráje, ve kterém si Vladimír nikdy nepřál nic změnit, všechno, co ve fabrice viděl, všechno v&#160;jeho mysli se třpytilo, bylo zalito měsíčním jasem, magickým svitem, který obtahoval rtutí všechny stroje a&#160;všechny nástroje a&#160;vůbec všechno, co bylo na dosah jeho očí.</p>
			<p class="MLP-text para-style-override-1">Vladimír nechtěl tedy podat pouhý obraz, zrcadlo své fabriky, ani pohled sám na sebe a&#160;jak pracují i&#160;ti druzí, ale usiloval, aby sám se stal fabrikou, aby se stal prací, aby vtekl do pracovních postupů a&#160;při tom aby prožíval shodně všechno to, co zažívají materiály a&#160;nástroje, čím trpí jeho duralové a&#160;měděné matrice, jaké barvy zdobí rozpálený kov, když z&#160;motýlové červeně chladne do blankytných modří, jaká je barevná struktura okují a&#160;svařovaných desek acetylenovým plamenem, aby nakonec sám sebe prohnal i&#160;s&#160;matricí satinýrkou, jak ložní prádlo mandlem, aby svoje trojrozměrné tělo proměnil v&#160;dvourozměrný grafický list, aby do jednorozměrného řádku svého deníku mohl napsat… Jsem ten, který jsem.</p>
			<p class="MLP-text-bez1radku--12-0 para-style-override-1">Myslím na jeden den v&#160;tom roce padesát dva, kdy mne navštívil strýc Pepin a&#160;Vladimír, koupili jsme si dva veliké pytlíky rohlíků a&#160;vydali jsme se navštívit pana Fišera, se kterým jsem jezdil na Kladno, kterému se tak na hutích zalíbilo, že z&#160;brigádníka se stal zaměstnancem hutí, který svůj volný čas sedával v&#160;hostinci pana Vice U&#160;Karla Čtvrtého, kam chodil na pivo se svojí paní. Vladimír měl dobrou náladu, seděli jsme u&#160;stolu a&#160;Vladimír vyprávěl o&#160;svém explosionalismu, strýc Pepin držel Vladimíra za ruku, vzlykal a&#160;nebránil se proudům slzí, protože Vladimír připadal Pepinovi jako Mozart a&#160;Goethe, jako symfonista Ištván, který žalem nad tím, že mu chyběly noty do jeho skladbičky, tak utrhl lustr. A&#160;pili jsme pivo za pivem a&#160;přikusovali k&#160;tomu rohlíky, hostinský pan Vic, zasypaný bílými vlasy, a&#160;snad proto mu říkali Bílý žid, přinášel další piva a&#160;naslouchal hovoru a&#160;nevázanému veselí. A&#160;Vladimír, když viděl, že hostinský i&#160;pan Fišer a&#160;jeho paní mu naslouchají, snad aby podal ohromující důkaz, že je umělec, že je kreslíř, vytáhl z&#160;aktovečky skicák a&#160;tu i&#160;ostatní stoly tichly a&#160;hosté se zvedali, přes ramena <span>našeho</span> stolu se dívali, jak Vladimír rychle kreslil portréty pana Fišera a&#160;jeho paní, strýc Pepin do toho nadšeně volal, kdyby Vladimír měl to štěstí a&#160;žil za časů císaře Františka Josefa, tak jako Štraus, že by císař s&#160;Vladimírem kamarádil, dokonce že by Vladimíra vzal sebou do Šonbrůnu a&#160;vyvedl jej za rameno na balkón a&#160;volal na celou Vídeň, která přišla císaři holdovat k&#160;jeho narozeninám… Tohle je císař, ne já, tady Vladimír je císař… A&#160;strýc se rozplakal, neutíral si slzy a&#160;Vladimír tu chvíli byl císařem v&#160;hostinci U&#160;Karla Čtvrtého, protože dokázal nakreslit tak přesně pana Fišera a&#160;jeho paní, že i&#160;já jsem zvadnul, myslil jsem si ten čas, že Vladimír už neumí, dokonce že vůbec neumí nakreslit lidskou tvář podle živého modelu, a&#160;musel jsem uznat, že Vladimír udělal kresby, které by mohly být hned zapaspartované a&#160;zarámované a&#160;pověšené na zdi. Zapadalo slunce a&#160;ozařovalo zakouřený lokál, pili jsme dál ta krásná piva, desítečky ze Smíchova, hostinský pan Vic byl poctěn tím, že nám tak chutná, přinesl celý košík rohlíků a&#160;my jsme s&#160;chutí křoupali rohlíky a&#160;Vladimír nakreslil můj portrét a&#160;potom i&#160;strýce Pepina, a&#160;zase jeho kresba tužkou kolovala a&#160;hosté byli poctěni tím, že vidí krásného malíře a&#160;hlavně, že na kresbě vystihnul tak rysy každé té tužkou kreslené tváře, že strýc Pepin křičel, že Vladimír musí přijít do Nymburka a&#160;musí mu namalovat obraz v&#160;sedmero barvách. A&#160;pak se v&#160;lokále rozsvítilo a&#160;všichni jsme pili dál smíchovskou desítečku, Vladimír zářil, cítil všechny ty obdivné pohledy pijáků piva, a&#160;se strýcem Pepinem chodil na pisoár a&#160;rozepínal strýci poklopec, protože strýc Pepin byl tak rozrušený, že se mu třásly ruce. A&#160;pak už hostinský kasíroval, jeho dcera umývala sklenice v&#160;dřezu a&#160;otáčela je na stále mokřejší utěrky rozložené na odkládacím stole… A&#160;Vladimír znovu se pokusil nakreslit pana Fišera a&#160;jeho paní v&#160;plném smíchu, dokonce nakreslil paní Fišerovou jak šilhá, strýc Pepin se rozhodl, že musí něco zazpívat na počest tak krásného večera, a&#160;nejdřív zazpíval strašlivým hlasem… Na břehu jezera, klokotá slavíček… a&#160;potom, když si odkašlal, zazpíval árii Ó&#160;vy lípy, ó vy lípy, óoooo vy lííípy… tak strašlivě strýc Pepin řval… hostinský a&#160;jeho dcera stáli zděšeni, avšak když viděli, že Vladimír se rozplakal nad tím krásným hlasem strýce Pepina, a&#160;držel se strýce za ruce a&#160;pak, když strýc dorval, tak si v&#160;pláči oba dali upřimnou hubičku a&#160;setrvali v&#160;přátelském objetí, hostinský poprosil pana Fišera a&#160;oba šli do přístěnku a&#160;pak do bytu, aby za chvíli, když dcera pana hostinského stáhla roletu, aby pan Vic vcouval do lokálu a&#160;s&#160;panem Fišerem snesli z&#160;prvního patra harmonium. A&#160;Vladimír se zvedl a&#160;rozpřáhl ruce, byl na vrcholku nějakého velikého štěstí… A&#160;pak pan Vic, starý muž zasypaný šedinami, usedl v&#160;tom parném létě za harmonium a&#160;začal hrát koledy a&#160;vánoční písně na počest Vladimíra, umělce, který v&#160;jeho lokále ukázal svými kresbami, že to umí… Pan Fišer položil ruku Vladimírovi na rameno a&#160;řekl… Bílej žid vás musí mít tuze rád, protože na harmonium nám hraje, nám štamgastům, jen o&#160;vánocích. Strýc Pepin dodal… Tohle kdyby viděl a&#160;slyšel pantáta Štraus, tak by napsal operetu, která by otřásla světem. A&#160;pan Vic se zvednul, Vladimír mu podal kresbu, na kterou rychle načrtl pana Vice, jak hraje na harmonium, pan Vic ji znalecky prohlédl a&#160;řekl… Pánové, byli jste mými hosty, ale je čas jít spát, já ráno čistím trubky… A&#160;dal bradou znamení, pan Fišer se zvedl a&#160;harmonium opatrně čtyřručně nesené zmizelo v&#160;přístěnku. Z&#160;kuchyně přinesla dcera pana hostinského hrnec horké vody, nasypala do něj sodu a&#160;ještě jednou opláchla mocným šplícháním všechny sklenice. Pára stoupala z&#160;hrnce a&#160;zavírala se nad jejíma zmáčenýma vlasama a&#160;bylo ticho a&#160;všichni jsme se dívali jako na zjevení, kterak dcera pana hostinského kladla jednu sklenici vedle druhé sklenice, vzhůru nohama na mokré utěrky, které tlumily zvuk skla. Vladimír se zvednul, zavrávoral, pak zíral na třpytící se sklenice, něžně se dotknul prstama sklenic, prstem objel cínové hrany výčepního pultu, a&#160;když se podíval na dceru pana hostinského, která už byla v&#160;letech, ona zvedla oči a&#160;zadívala se na Vladimíra, tak stáli ti dva proti sobě jako jazýčky váhy v&#160;rovnováze a&#160;Vladimír ze své <span>aktovečky</span> přinesl a&#160;podal do mokré ruky dcery pana hostinského Vice svůj explosionalistický manifest a&#160;několik grafických listů, pak pan Fišer a&#160;jeho paní si vybrali z&#160;kreseb ty svoje tváře, o&#160;kterých si mysleli, že jsou nejlepší, ostatní kresby mi Vladimír daroval, když je opatřil datem a&#160;podpisem. A&#160;já jsem byl svědkem toho, kterak Vladimír to umí… A&#160;to byl nejvyšší čas, abychom vešli zadním vchodem do tmy rozdělované pouličními lucernami, světlem řinčících tramvají, reflektorů aut. Už ani jsme se nerozloučili, neměli jsme čas se rozloučit s&#160;manželi Fišerovými, protože jsme vrávorali tam dolů, k&#160;Rokytce, a&#160;pak jsme vešli do chodby tam na Hrázi, kde všichni jsme ode zdi ke zdi té oprýskané a&#160;mokré zdi si umazávali rukávy kabátů, abychom vešli do mého bytu a&#160;vařili si kávu, zatímco strýc Pepin ležel na zádech s&#160;rozhozenýma nohama a&#160;rukama a&#160;plival ke stropu. Vladimír se nad něj naklonil, vzal mu ruku a&#160;ohmatal mu tep. Jak je vám, strýčku Pepine? optal se. Strýc Pepin ležel dál na zádech, oddychoval a&#160;usmíval se… Zase jsme slavně zvítězili, pravda? řekl. Jak je vám? optal se znovu starostlivý Vladimír. Jezdějí mi v&#160;hlavě rychlíky… řekl Pepin a&#160;já jsem jako vykládací karty rozložil po stole těch šest kreseb, které zbyly… Strýc Pepin dál plival ke stropu a&#160;Vladimír mu ohmatával tep a&#160;trnul. Nemám skočit pro doktora Adama? Ale strýc Pepin mávnul rukou. Co máte z&#160;toho! řekl, škoda že u&#160;Karla Čtvrtýho nebyl s&#160;náma císař František Josef, ten by hostinskýho povýšil do šlechtickýho stavu a&#160;dal mu řád zlatýho vorla…</p>
			<p class="MLP-text-bez1radku--12-0 para-style-override-1">Vladimír byl umělec a&#160;člověk, který každý den sám se sebou sepisoval rozvážný účet své morality. Tak, jako utrácel všechny své peníze ten den, aby nakonec si vypůjčil šedesát halířů na tramvaj, tak nesnesl, aby potlačoval svoje emoce, svoje vytěsněná přání. Nemohl si dopřát ten ušlechtilý luxus potlačených vznětů. Celou svojí osobností všechno to, co měl proti společnosti i&#160;proti sám sobě, musel co nejrychleji uvést do pohybu, aby se zčistil, aby se zahojil, aby mohl dál žít bez pocitu své hamby a&#160;urážky, kterou na něm spáchali ti druzí. Okamžitě se musel vyzpovídat, sám se sebou udělat prověrku, zavíst automatický text. V&#160;tu chvíli velikých přetlaků morálních situací tesal do linolea ty svoje mírový výzvy, psal ty nekonečné dopisy, ve kterých se ospravedlňoval, nebo ma­niakálně útočil, v&#160;těch chvílích musel vyprázdnit svoje podvědomí, aby byl čistý. A&#160;právě ten očisťovací proces byla jeho ušlechtilost. Vladimír tedy neměl Treppengedanken, kdy to, co měl říci na soudě, vyříkával si cestou po schodech ze síní a&#160;pak cestou domů. Vladimír musel všechno říci hned a&#160;teď. Avšak ne vždycky se dařilo. Proto ten jeho velký křik a&#160;řev, proto ty jeho brachiální agrese, Vladimír byl schopen zvednout skoro metrákovou desku a&#160;mávat s&#160;ní jako s&#160;dopadníkem, Vladimír byl schopen vzít v&#160;pátém patře tam na Kostnickém náměstí těžká litinová kamna, seběhnout s&#160;nimi do sklepa a&#160;zase je hravě vynést nahoru a&#160;postavit je tam, kde je vzal. Proto Vladimír o&#160;pauzách ve fabrice, cestou domů z&#160;práce potřeboval ten zástup svých učedníků, proto potřeboval tu svoji hospodu a&#160;stůl pijáků piva, aby hovorem se čistil a&#160;uváděl do nulté situace své morality. A&#160;proto, když stanul před matricí, před duralovými a&#160;měděnými deskami, proto dovedl přistoupit ke své práci tak jako kněz k&#160;ranní mši, když se postil. Lze se domnívati, že všechno, co Vladimír měl v&#160;sobě, všechno vyříkal seriály svých flíčků, kdy si natrhl kloub nebo bříško prstů a&#160;otiskoval na papírky svou krví asociativní dekalky, aby pak tužkou dokreslil shodné tvary v&#160;pasívních otiscích, a&#160;tak je učinil aktivními, aby dokreslil tam znaky svého osudu, tak, jako lze uhádnouti lidský osud ze sedliny černé kávy, z&#160;písku, ze siločar lidské dlaně, tak Vladimír přešel k&#160;aktivní grafice, aby svými výrazovými prostředky nástrojaře zraňoval rytmicky pod úhlem jistého dojetí plochu matrice tak dlouho, až do ní vyříkal zbytek svého podvědomí, aniž slevil od stavebnosti zlatých řezů a&#160;zákonitostí estetických pravidel. Teprve aktivní grafikou nalezl Vladimír tajemství, jak se stát dítětem, hrajícím si dítětem na prahu už nikoliv uzamčeného domu, ale u&#160;otevřených veřejí, kterými lze uvidět podstatu věcí i&#160;lidských událostí a&#160;osudů, aniž věděl, že Platon řekl, že jedině jednotlivina dotažená do mrti, ke své horní úvrati, může zjevit podstatu. Tyto aktivně zraněné matrice, to byla ta krásná kůže na zádech milenky a&#160;milence, kůže zraňovaná pěti prsty, které svíraly lidské tělo, na matricích byly všechny Vladimírovy milostné křeče, ty duralové a&#160;měděné desky ale byly i&#160;prostěradlem, do kterého se zatínaly a&#160;jej protrhávaly prsty člověka, který umíral, byl blízek smrti. A&#160;navíc, Vladimír, který miloval a&#160;do mrtě znal strukturu materiálů i&#160;kovových nástrojů, svým hmatovým prožitkem dovedl kromě svého osudu zaznamenat drama, které se odehrává kovem v&#160;kovu. A&#160;strukturálními grafikami Vladimír navíc vnesl do dramatického prostoru ještě čas, kdy vlepoval piliny, špony, nitě, stočené drátky, jako by to, co ubral z&#160;matrice v&#160;aktivních grafikách, tady opět to, co vzal, zase vracel. Tak vznikly ty líbezné magnetické grafiky, na kterých geometrické vířivé usazeniny ocelových pilin kolem dvou center a&#160;ohnisek elipsy vytvořily usazeninu času, hravost a&#160;zákonitost té první přírody, to, o&#160;co celou svojí grafikou na duralových a&#160;měděných deskách usiloval Vladimír… organon. Nikoliv opsanou přírodu, ale snažit se postupovat tak, jako pracuje příroda, kumuly mračen, plísněmi a&#160;skvrnami na starých zdích, prasklinami ve vyschlém řečišti, rozpukanými polními cestami za letních dlouhých veder, kdy děti do štěrbin zasunují psaníčka, ve kterých vyříkaly svoje tajemství.</p>
			<p class="MLP-text para-style-override-1">Vladimír ani nepotřeboval říkat, ke které třídě té naší společnosti patří. Ve Vysočanech, když šel z&#160;práce, tak jeho první hospoda byla na Zastávce. Ostatně tady po dopolední šichtě si zašli na pivo všichni ti jeho přátelé z&#160;práce, dělníci a&#160;učedníci, a&#160;tady Vladimír vykoupaný a&#160;načesaný pil tu svoji desítečku, pro Vladimíra jiné pivo neexistovalo než desítka, dešťovka, jak říkal. Tady jen tak trošku popil a&#160;pak kráčel už doprovázen svými přáteli dál, někdy se stavil u&#160;Čížků, ale nejraději&#160;šel ke Kaštanu. Tady zase obklopen svými přáteli, slavnostně jim vyprávěl o&#160;tom svém explosionalismu. Tady vyprávěl něžnosti svých erotických a&#160;sexuálních představ, tady pil jednu desítku za druhou, vcházel na temný pisoár a&#160;tam močil na krásné tvary, na linie, na kresby, na sírovou žluť, do které přecházela vytérovaná, neustále svlažovaná stěna.</p>
			<p class="MLP-text para-style-override-1">Právě pro tuto intimní toaletu obyčejných hospod a&#160;hostinců Vladimír měl smysl, tady nacházel svoji inspiraci ke svým aktivním i&#160;strukturálním grafikám, tady uvolněným hovorem se dobíral vět, na kterých stavěl svoji estetiku. Tady také měl svoje posluchače, protože tady Vladimír byl skutečný krasavec, tady se lišil od ostatních, ale tím že se Vladimír lišil, dovedl se rovnati svému prášku, dovedl zavádět hovory s&#160;těmi už opilými a&#160;zlými, tady Vladimír dovedl upoutat pozornost těch, kteří se rozváděli, kteří vytahovali obsílky k&#160;soudu, kteří se vraceli z&#160;kriminálu nebo na kriminál čekali. To byli ti nejvděčnější posluchači a&#160;nakonec přátelé Vladimírovi, protože právě pro tyto vyděděnce Vladimír přinášel nebo tvořil a&#160;pak přinášel grafické listy, které rozdával s&#160;podpisem. A&#160;protože každý z&#160;těch jeho početných přátel měl představu o&#160;umělci zkreslenou učebnicemi, literaturou a&#160;televizí a&#160;filmem, žasli, a&#160;podezí­rali Vladimíra, že to co dělá, že nemůže být uměním, když ty svoje grafické listy rozdává v&#160;hospodě a&#160;nic za to nechce, dokonce je poctěn tím, že může darovat… A&#160;jak na Zastávce, tak u&#160;Čížků, tak u&#160;Kaštanu hospoda duněla hovorem a&#160;výkřiky, tady se rozlévalo pivo na ubrusy, které nikdo neměnil, protože to bylo zbytečné, tady se házely sirky na podlahu také politou pivem, tady bývaly vždycky popelníky vrchovaté vajglů, tady bylo možno z&#160;rozlité kávy na ubrusech číst osud toho, kdo to rozlil. Lidé, kteří jej neznali, posílali mu štamprlata jen proto, že byli poctěni tím, že uviděli krásného člověka, protože Vladimír, když se zvedl a&#160;kráčel na pisoár, tak jako by se v&#160;hostinci rozsvítil křišťálový lustr. Nikdo nevěřil svým očím a&#160;uším, když se Vladimír vrátil a&#160;pokorně dál svému stolu s&#160;velikou nerozlišující pozorností vykládal o&#160;svých problémech tvoření i&#160;svých velkých Vzorech, o&#160;panu Mathieu, o&#160;Jacksonovi Pollockovi, a&#160;tak hosté hostinců mlčeli, naslouchali, dívali se na Vladimíra, zdali to, co říká, je pravda, zdali to vůbec pravdou může být, a&#160;Vladimír svýma očima všechny ujistil, že se nevydává nadarmo, že umazal podezíravé duše pijáků piva navždycky. Nakonec Vladimír se zvednul, a&#160;když odcházel, tak mu od jeho stolu všichni podávali ruku, a&#160;Vladimír podal ruku i&#160;výčepnímu, a&#160;vycházel těmi zasklenými dveřmi od Kaštanu, aby minul restauraci u&#160;Lípy, protože tady se čepovalo plzeňské pivo, a&#160;Vladimír miloval jen tu svoji dešťovku, tu svoji desítku. Když ale šel se mnou, tam od Kaštanu jsem jej pozval k&#160;Lípě, uvolil se a&#160;vešel se mnou. Aby pak kráčel kousek dolů, tam byl jeho bufet U&#160;ruského dvora, tady si dával utopence nebo rybičku naloženou v&#160;láku a&#160;přinesl dvě sklenice desítky. Tady u&#160;Dvora bývalo vždycky temno, tady býval klid, tady pili ty svoje kávičky a&#160;pivo cikáni, náhodní chodci, tady u&#160;Ruského dvora se nedalo sedět, tady byly jen pulty na stojačku, tady byla tišina a&#160;klid, proti ostatním živým hostincům. Ostatně tam na Zastávce byl lokál, tam se pilo pivo taky na stojačku, tady taky byly jen pulty. Avšak od Ruského dvora Vladimír přecházel do Libně, aby navštívil pana Vaništu, tady v&#160;hostinci u&#160;Hausmanů, tady Vladimír měl svého velkého obdivovatele pana Vaništu, pana vedoucího a&#160;výčepáka a&#160;jídlonosiče v&#160;jedné osobě, pan Vaništa Vladimírka vítal jako svého přítele, podával mu ruku, držel jej za rameno a&#160;vzhlížel do Vladimírových očí, jako by se díval do lustříku na žárovku. A&#160;hned mu přinesl desítečku, a&#160;hned si k&#160;němu přisedl, a&#160;hned se jej vyptával, jak se Vladimír má a&#160;co právě dělá… A&#160;vždycky byl pan Vaništa odměněn, protože Vladimír nejdřív nesměle vyříkával tichým hlasem ty svoje trable, aby za chvíli se osmělil a&#160;pak už zase zapojoval do svých monologů náhodné hosty, kteří seděli u&#160;Vladimírova stolu, a&#160;pan Vaništa, když se potěšil a&#160;předal Vladimírka těm ostatním, zvedl se těžce, usmál se, tak nějak okřál Vladimírem, promrkal a&#160;vymrkal z&#160;očí si slzy a&#160;jasně celé hospodě řekl… Je vidět, že Vladimír je kumštýř! A&#160;šel do kuchyně a&#160;pak zase šel točit ty svoje desítečky, když napřed vyšpláchal sklínečky, ten svůj šnit v&#160;dřezu, do kterého neustále tekla z&#160;cínového kohoutku voda, a&#160;napil se naráz toho svého piva, které měl vždycky našponované, protože rád to smíchovské pivečko pil. Vladimír ale někdy vynechal vysočanské hostince a&#160;stavil se u&#160;pana Vaništy hned. Od pana Vaništy rád chodil na Starou poštu, kde bylo ticho, tady psával, když měl potřebu, ty svoje dopisy, ty svoje dopisy, jichž řádky střílely od boku, tady ale pil k&#160;těm zlověstným poselstvím hořčák, několik sklenic hořčáku, a&#160;když měl žízeň, tak si dal malé pivo a&#160;pak zase. A&#160;zase, těch několik stolů se štamgasty, tady na Staré poště bývali jen štamgasti, tady všichni zmlkli, Vladimír to věděl, a&#160;proto chodil rád psát dopisy na Starou poštu, a&#160;tak, jak pil hořčák, jak si říkal dopředu to, co má psát, hosté se na něj dívali, vadli, uhádli, co asi ten krásný člověk píše, kelnerka, tady bývala ten čas výčepačkou a&#160;nosičkou piva i&#160;studených salámů a&#160;horkých vuřtů cikánka, ta od výčepu dirigovala Vladimírovo psaní, chodila po špičkách s&#160;dalším pohárem hořčáku, nahlédla přes rameno na další stránku psaní, Vladimír psával tak dlouho, až se vyprázdnil, desítky stránek psával, a&#160;všem, kdo vešli nebo už seděli, ukázal sám sebe jako spisovatele výhružných a&#160;zraňujících dopisů… Když se zvednul, aby šel na ten svůj krásný pisoár, Vladimír nechával svoje psaní tak rozložené na stole, jako vějíř, protože dobře věděl, že až se vrátí, tak nejen kelnerka, ale i&#160;někdo z&#160;hostů se osmělí a&#160;nahlédne do toho grafického poselství, protože Vladimírův rukopis se podobal i&#160;jeho grafickým aktivním listům. A&#160;když se Vladimír vrátil, usedl, vzdychnul, viděl, že teď je viděn o&#160;celou jednu dimenzi navíc, dokonce že ti, kteří uviděli a&#160;dobrali se obsahů stránek dopisů, že se zděsili, někteří pak raději zaplatili a&#160;odešli, aby nemuseli svědčit, aby mohli říci, že se na nic nepamatují, že nic na Staré poště v&#160;lokále neviděli, nic neslyšeli… A&#160;Vladimír byl šťastný a&#160;psal dál a&#160;dál pil poháry hořčáku…, aby nakonec zaplatil, dal diškreci, zvednul se, i&#160;když vrávoral, zasunul listy toho svého poselství do veliké obálky, aby přejel rty tu otevřenou část s&#160;<span>lepidlem, </span>a&#160;pak zalepil, napsal adresu a&#160;sledován obdivnými i&#160;zděšenými pohledy kelnerky a&#160;hosta u&#160;Staré pošty vyšel ven, tam kousek dál byla schránka a&#160;Vladimír, když tam hodil dopis opatřený tuplovanými známkami, zabubnoval pěstí na poštovní schránku, a&#160;ty údery jako tympány bývaly tak hlučné, že kousek dál, skrz zdi, kelnerka i&#160;hosté lokálu sebou trhli… Pak Vladimír kráčel dál, stavil se až nahoře na Palmovce, tady vypil na stojačku desítku, díval se ven, na taxíky, na tramvaje, na hosty Palmovky, jak s&#160;chutí do sebe házejí hrozná jídla, tady stál, lehce opřený o&#160;vysoký pult v&#160;zápachu pisoáru těsně naléhajícího na dveře vedoucí do kuchyně, kde v&#160;zápachu rozlitých omáček a&#160;polívek, zateklých i&#160;za rysky přilepeného linolea, zmáčená potem pracovala kuchařka a&#160;její pomocnice, Vladimír s&#160;těmito ženami měl vždycky velký soucit, zíral a&#160;znovu se díval a&#160;zase nevěřil svým očím, že tyhle pracovnice v&#160;kuchyni mají ještě sdostatek času, aby se rozesmály, aby loktem si zvedly pramínek vlasů padajících z&#160;pevného bílého mokrého šátku a&#160;Vladimíra podarovaly ženskýma krásnýma očima. Vladimír, když kterákoliv žena ze společnosti si stěžovala, že ji bolí hlava, že mívá migrénu, že bude asi muset vyhledat psychologa, Vladimír drsně a&#160;s&#160;velkým smíchem přerušoval tyhle řeči a&#160;doporučoval všem těm ženám, aby šly umývat nádobí, aby šly dělat pomocnici do kteréhokoliv pohostinství, třeba i&#160;do Zlaté husy, nebo do Alcronu… a&#160;určitě že je přejde jak bolení hlavy, tak se svěřovat psychodramatům a&#160;automatickým textům psychiatra, protože všechny ženy, které se musejí starat o&#160;rodinu a&#160;trpět děsnými manýrami svých mužů, neměly nikdy čas, ani za starého Rakouska, vyhledat psychiatrickou kliniku… Z&#160;Palmovky Vladimír se navracel na ten svůj Žižkov, tady měl svoje hospody na Růžku Kostnického náměstí, kde vedoucí býval poctěný, když si od něj Vladimír vypůjčil stovku, když Vladimír o&#160;záloze nebo dobírce nemohl vrátit ty prachy, tak si zašel k&#160;Jíšům, nebo postával ve výčepu u&#160;Růžového sadu. Ale nikdy sám od sebe nezašel do plzeňské pivnice, nikdy sám od sebe nezašel do vinárny. Když jsem jej přemluvil, tak chvíli váhal, ale pak přeci jen šel se mnou na Šumavu, k&#160;Pinkasům, ke Zlatému tygrovi, někdy i&#160;k&#160;Sojkům, do Plzeňského dvora, nebo na Formanku, tam naproti Paliárce ve Veletržní. A&#160;protože pil plzeňské pivo jako tu svoji dešťovku, tak jen do třetího piva byl stísněný, rozpačitý, pak, když vypil čtvrtou plzeň, tak se uvolnil, a&#160;zase na sebe poutal pozornost, když napřed musel urazit každého intelektuála, který Vladimírovi dával najevo, že je vzdělaný a&#160;že rád cituje slavné spisovatele a&#160;to, co řekli slavní malíři, protože Vladimír miloval banální věci a&#160;banální příběhy, kterým však připisoval metafyzická nebesa…</p>
			<p class="MLP-text-bez1radku--12-0 para-style-override-1">Bláhově jsem se domníval, že ty artefakty, které mi Vladimír dal před oči, bláhově jsem si myslil, že když vyjmenuji řadu malířů, kteří pracovali a&#160;vyjadřovali se tak jak Vladimír, že ty moje variace na Vladimírovo téma jej povzbudí. Když mi předkládal flíčky, okamžitě jsem se zmínil o&#160;skvrnách, ve kterých Lionardo činil pozorna své žáky, jak krásné jsou křivky, které vytvořila příroda, křivky a&#160;tvary, které jsou schopny představovat bouřlivá mračna a&#160;námořní bitvy, pokračoval jsem dál, nevšímaje si, že Vladimír bledne, že takové flíčky už dělal Vítězslav Nezval, ty svoje dekalky, ve kterých zvyšoval aktivitu té své spontánní malby bez štětce, že bušil do ještě vlhkého dekalku vším možným, všemi svými údy. Když mi Vladimír ukazoval svoji aktivní grafiku, neopomenul jsem, abych Vladimíra potěšil, že není sám, že má předchůdce nebo vrstevníky, že něco podobného už dělal Paul Klee, vyjmenoval a&#160;pak ukázal jsem mu téměř shodné artefakty z&#160;monografie, domnívaje se bláhově, že Vladimír bude poctěn tím, že jej řadím tam, kde je ta jednička Paul Klee, a&#160;nevšímal jsem si, že Vladimírovy oči se přetáčejí nazpátek, že je blízek, aby padnul naznak, že se ovládá, aby mi nevrazil zuby do žaludku. Když mi předložil tu svoji strukturální grafiku s&#160;aktiv­ním nánosem nastříkaným autogenem, když mi dal ohmatat očima tu svoji magnetickou grafiku, ve které je vyloučena náhoda tím, že magnetické zákony samy vytváří artefakt svými siločarami, neubránil jsem se, abych se nezmínil o&#160;Fautrieurovi, znovu o&#160;Paulu Kleeovi a&#160;Maxu Ernstovi, domnívaje se bláhově, že Vladimírovi narostou křídla tím sdělením. Avšak Vladimír seděl jakoby zasažený bleskem, už nebyl ani schopen mne přizabít, ani mi říci, že jsem šosák a&#160;maloměšťák, že jsem ten člověk, který není schopen něco začít sám ze sebe, že vždycky musím mít na pomoc citáty a&#160;věty, které už někdo přede mnou řekl, seděl a&#160;ruce měl zlomené na klíně a&#160;už se ani nesnažil se bránit tím, že by na mne zaútočil… Vladimír, když prolétl očima všechna ta data a&#160;způsoby tvoření všech těch slavných grafiků, nenašel jediného, který byl poctěn tím, že dvacet let denně vstával tak jako ostatní dělníci v&#160;půl páté, tak jako ostatní pracoval na šichty a&#160;s&#160;píchačkami, tak jako ostatní dělníci v&#160;jeho dílně a&#160;podobných dílnách na světě prožíval všechno to, co se děje s&#160;nástroji, které zpracovávají kov, co se to děje s&#160;materiály, ze kterých vznikají ušlechtilé a&#160;užitečné součástky a&#160;celé to druhé organon strojů a&#160;přístrojů, zkrátka všechno to, co tvoří technickou civilizaci… Vladimír byl poctěn tímto svým údělem, kterým dovedl jasnozřivě povýšit všechno to, čeho by se každý absolvent akademie a&#160;grafických škol a&#160;uměleckoprůmyslových škol lekal, domnívaje se bláhově, že teprve v&#160;ateliéru, teprve v&#160;samotě, teprve v&#160;listování ve světových monografiích, teprve tady a&#160;tak najde svůj styl, Vladimír vycítil tu svoji šanci, ten svůj osud, jako nástrojař, který má v&#160;prstech a&#160;celém těle a&#160;mozku klíč, aby vytvořil grafické listy jako poselství a&#160;oslavu hmoty, která tak, jak prochází pracovním procesem, je schopna nechat za sebou a&#160;v&#160;sobě stopy, které jsouce povýšeny v&#160;artefakt jednou ranou směšují novou estetiku a&#160;novou etiku, o&#160;které snili velcí reformátoři lidské společnosti. V&#160;tom byl Vladimír jednička a&#160;Champion krytých dvorců, že bezprostředně a&#160;jedním skokem se ocitnul v&#160;samotném srdci tvorby a&#160;tvoření, když obyčejnou práci v&#160;továrně dovedl učinit šifrou, která v&#160;sobě chová tělesnost všeho sakrálního a&#160;náboženského, filozofického i&#160;básnického. Tak Vladimír ve dvacátém věku přinesl nový a&#160;při tom tak starý mýtus Prométheův, kdy do svých grafických listů přenesl podstatu nejen ohně, ale i&#160;ostatních živlů, za cenu toho, že se každý den hroutil a&#160;opět zase vztyčoval, kdy téměř každý den byl na dně, a&#160;přitom hleděl vzhůru a&#160;přitom, aby čáraje hlavou v&#160;nebesích, byl obyčejným dělníkem a&#160;poctivým umělcem, na jehož celé dílo se vztahuje Nietzschovo… Die schenkende Tugend. Ctnost, která sebe sama darovala těm druhým…</p>
			<p class="MLP-text-bez1radku--12-0 para-style-override-1">Jednou jsme se vydali na výlet do Pikovic, za tetičkou Vladimírka. A&#160;já jsem žasnul, že vlastně Vladimírek má tady druhý domov, dokonce že tady u&#160;tety je doma víc, než na Kostnickém náměstí. Všude byly stopy jeho prstů, na zahradě i&#160;stůl a&#160;lavice zaražené do země. Tetička o&#160;Vladimírkovi mluvila uctivě, rozuměli si ti dva, teta se usmívala, věděla, kdo ji přijel navštívit, věděla, že Vladimír je básník, věděla o&#160;něm všechno, a&#160;byla pyšná na to, že to je její synovec, že se pokusil vstoupit na tenký led, že má k&#160;tomu odvahu, že má kuráž. Tak nějak ta tetička vyrostla se secesí a&#160;biedermeierem, byla oblečená zrovna tak, jako byly potaženy její lenošky, byla kostnatá a&#160;vypadala zrovna tak jak ty její skříňky a&#160;skříně, a&#160;postele a&#160;kanapátka, a&#160;záclony a&#160;květinové stolky, které byly samé věžičky a&#160;fiály, samé zdobnosti a&#160;samé bibeloty, taky když tetička hovořila, tak neustále byla hodně let hovorem nazpátek, zrovna tak jako její zasklené vitríny nacpané upomínkami a&#160;dárečky z&#160;cest a&#160;poutí. Myslím, že byla oblečena tak, jako by byla pošita vyšívanými dečkami na polštářích, kraječkami, pohozenými na stolcích jako lívanečky. A&#160;já jsem byl ohromený tím, jak Vladimírek je tady doma, jak cokoliv řekl, tak vždycky se to týkalo důvěrné minulosti, a&#160;tetička se vším souhlasila, proto co řekl Vladimír, tak bylo pro ni pocta, že za ní nepřijel její synovec, ale umělec, který ji ohromoval svými životními maléry, kterým ale teta přitakala… A&#160;pak jsme šli dolů k&#160;řece, Sázava byla rozvodněná, vrchovatá tak, že ještě decimetr a&#160;už nebude možno jít ani jet silnicí podle Sázavy, voda se hněvivě valila a&#160;mocnými údery bušila asi tam, kde za normálního stavu byl splav, po řece pluly rychle kupky sena, trámy, dříví, tak rychle se všechno po rozvodněné hladině vzdalovalo, jako když se mihnou závodníci na bicyklech nebo motorkách… A&#160;tu chvíli mi napadlo to, co jsme dělávali na Labi, když přišly ty letní povodně, kdy jsme jako kluci v&#160;plavkách čekali, a&#160;pak u&#160;kamenného mostu skočili do vody a&#160;nechali se nést tím kalným proudem, byla to ohromná rychlost, po navigaci kluci na bicyklech a&#160;nemohli nás dohonit, jak rychle nás unášela ta rozvodněná řeka, jen lehce jsme pažemi se nadnášeli a&#160;nechali se unášet proudem, protože jsme dobře věděli, že tam za železným mostem, tam se dostane řeka do zatáčky a&#160;tam nás vynese voda až k&#160;břehu… A&#160;tady v&#160;Pikovicích, jen jsem o&#160;tom vyprávěl Vladimírkovi, jen vyprávěl jako vzpomínku na moje zlaté časy, Vladimír se usmál a&#160;zvolal… Doktore! Pokrčil jsem rameny a&#160;povídám… Když myslíte… A&#160;už jsme se vysvlékali a&#160;já první, tak postaru, do řeky zády jsem sebou hodil a&#160;Vladimír za mnou a&#160;bylo to ono, byl to zase ten trysk proudící rozvodněné řeky, zase ta vůně, zase to krásné nebezpečí, Vladimír se na mne usmíval, zářil, křičel radostí, a&#160;já jsem celým tělem vychutnával ty nárazy vody a&#160;hlavně ten krásný tah proudící rychlé vody, ten vír stahující a&#160;opět uvolňující tělo z&#160;otáčení, a&#160;pak trochu jsem se polekal, podíval jsem se na Vladimírka, ale ten zářil, smál se, když jsme vletěli do mírného shupu prudké vody, která teď míjela vzdutý jez ukrytý ve spoustě vod… vrchol té spousty vody vždycky napřed vynesl každého z&#160;nás, a&#160;pak letěla naše těla, hlavy po nakloněné rovině tam dolů, kde proud vod se mírně zakadeřil, každý jsme museli proletět těmi šumícími vzdutými vlnami, vzepřít se téhle vodě, znamenalo dostat se spodním tahem dolů, vzepřít se této vodní kadeři Sázavy, znamenalo být přeražený v&#160;háku…, ale já jsem byl první a&#160;za mnou Vladimír a&#160;já jsem znovu cítil tak jako chlapec a&#160;mladý muž v&#160;rozvodněném Labi, že stačí jen se poddávat proudu a&#160;zákonitosti jeho tahu a&#160;počkat a&#160;dočkat se, až proud sám nás vynese za zatáčkou ke břehu… A&#160;taky tak bylo, a&#160;pak rychle, zvednuté ruce, aby proud nepodrazil nohy, a&#160;pak už rychle vycapkat z&#160;té krásné rozvodněné řeky… Vladimír mi položil studenou ruku na rameno a&#160;řekl… Doktore, jaký jsme byli… Přivřel jsem oči a&#160;bylo mi zima a&#160;pak jsme proti toku bouřlivé vody kráčeli nazpátek a&#160;očima jsme vychutnávali, kudyma jsme před chvíli museli proplout, vlastně nechat se unášet… Skoro kilometr jsme museli jít tam k&#160;našim šatům… Doktore, hovořil Vladimír a&#160;poskakoval na jedné bosé noze nemoha dostat druhou nohu do volné nohavice kalhot… doktore, měl jsem trvalý dojem, že sázavský kopce uhánějí nazpátek, měl jsem trvalý dojem, že ohromný kulisy pomalovaný sázavskými kopci uhánějí nazad…</p>
			<p class="MLP-text-bez1radku--12-0 para-style-override-1">Vladimír byl posedlý nedosažitelným. Chtěl sám sebe uvidět odjinud, chtěl ze sebe vyjít a&#160;sledovat sám sebe, jako by byl třetí osobou, vmísit se do davu a&#160;jít sám sobě naproti. Když míval výstavy, tak vždycky dal svoje grafiky k&#160;dispozici, aby vedoucí oblastních galerií si aranžovali ty jeho listy sami, aby sami si napsali o&#160;Vladimírovi to, co uznají za vhodné, aby si sami zahájili Vladimírovu výstavu a&#160;že možná, Vladimír se dostaví na vernisáž. Vladimír už tam byl den před vernisáží, už jeden den přijížděl do měst, už celých čtyřiadvacet hodin přicházel na svoji výstavu jako cizí, procházel se ulicemi, díval se na plakát s&#160;tlukoucím srdcem, obcházel ten dům, kde už visela jeho grafická poselství, vysedával v&#160;restauracích a&#160;hostincích a&#160;vyptával se lidí, zdalipak něco nevědí o&#160;té výstavě Vladimíra Boudníka? A&#160;už od rána, ač výstava bývala odpoledne, Vladimír už od rána se procházel blížeji a&#160;blíž k&#160;centru svého zdánlivého nezájmu, k&#160;místnosti, kde visely jeho grafické listy. A&#160;od božího poledne, kdokoliv šel a&#160;blížil se k&#160;tomu domu, Vladimír měl dojem, vlastně byl pevně přesvědčen, že každý z&#160;těch chodců, kteří se blíží k&#160;vratům, kde je opřený plakát s&#160;výzvou, že ti chodci teď zahnou do toho domu, kde oblastní galerie pořádá a&#160;otevírá v&#160;pět hodin výstavu grafických prací Vladimíra Boudníka. Ale chodci kráčeli dál, a&#160;Vladimír dál se mučil, tak, jak se blížila pátá hodina, kdy už opravdu lidé vcházeli do toho domu, Vladimír se nakonec vmísil mezi návštěvníky, docela vzrušený naslouchal a&#160;chodil a&#160;díval se s&#160;účastníky vernisáže na svoje grafiky, jako by byl někdo jiný, jako by byl jeden z&#160;chodců, kteří vešli na výstavu. A&#160;když se stalo a&#160;Vladimír byl poznán, když byl představen i&#160;účastníkům vernisáže, býval tuze plachý, avšak když se osmělil, a&#160;když byl tázán, zvolna rozvinul sám sebe a&#160;zasvěceně dovedl sám o&#160;sobě hovořit, jako o&#160;třetí osobě. A&#160;tu chvíli Vladimír byl velice šťastný a&#160;účastníci vernisáže byli poctěni tím, že viděli krásného člověka, ti, kteří zůstali s&#160;Vladimírem ještě potom, Vladimír každému daroval grafický list, kterých na každou výstavu přinášel celý balík… Vladimír ale tak, jako chtěl sám sebe uvidět odjinud, tak i&#160;ty svoje dvě lásky, ty svoje dvě manželky si přál, aby je uviděl také odjinud, také v&#160;ty chvíle, kdy ty jeho lásky jsou pevně přesvědčeny, že Vladimír je někde jinde, než jsou ony. Od své první lásky se Vladimír téměř nehnul. Čekal na ni, když se vracela jako konduktérka tramvají, doprovázel ji pozdě v&#160;noci domů, dokonce aby mu byla Tekla ještě blíž, tak jeden čas byla zaměstnána tam, kde Vladimír, učila se soustružnicí, když Vladimír už nemohl bez Tekly žít i&#160;v&#160;noci, oženil se s&#160;ní a&#160;tak spolu i&#160;bydleli, nejdřív na Žertvách ve sklepě u&#160;Jirky Šmejkala, pak u&#160;matičky, ale pořád Vladimír si přál uskutečnit, aby se podíval na svoji manželku, když ona o&#160;tom neví. Jednoho dne prohlásil, že pojede do Brna, za svými přáteli, ale vystoupil v&#160;Libni a&#160;kochal se tím, že někde musí potkat svoji manželku, že ale on musí zůstat nepoznán, že musí se pohybovat jako detektiv. A&#160;taky Teklu uviděl, a&#160;sledoval ji celé odpoledne, trpělivě čekal, když vešla do domu, když za hodinu vyšla s&#160;Miladou, se svojí přítelkyní, díval se na ty dvě krásná stvoření a&#160;sledoval je do tramvaje, podařilo se mu vskočit do posledního vozu, zatímco Tekla a&#160;Milada jely v&#160;prvním, pak je sledoval od Libeňského mostu, kde dámy vystoupily, viděl je od pumpy na Žertvách, jak tloukly na roletu u&#160;Jirky Šmejkala, tam, kde Vladimír poznal poprvně Teklu a&#160;kde po svatbě několik týdnů s&#160;ní bydlel. Když Jirka neotvíral, sledoval svoji ženu s&#160;její přítelkyní na Hráz, kam vešly do čísla dvacet čtyři… A&#160;já jsem seděl na neštěstí doma, a&#160;Tekla s&#160;Miladou přišly, a&#160;já jsem je pozval dál, a&#160;načnul jsem láhev vína, a&#160;bylo krásné počasí, a&#160;já jsem měl otevřené okno, slunce svítilo na tu obrovskou stěnu, za kterou výzkumný ústav zkoušel tažnost a&#160;odolnost hřídelí, a&#160;když jsme vypili láhev vína a&#160;Tekla s&#160;velkým smíchem řekla, že Vladimír jel do Brna a&#160;myšky že mají pré, zblednul jsem, protože jsem vycítil, že Vladimír do Brna nejel, a&#160;najednou se mihla dvorem Vladimírova postava a&#160;najednou on stál ve veřejích, bledý a&#160;zsinalý, Tekla se přestala smát, smích jí zamrznul na tváři a&#160;bylo ticho, a&#160;skrz zeď bylo slyšet dunění gigantických hřídelí, které se otáčely a&#160;přitom milimetr za milimetrem se snažily přetrhnout upnutou ocel… A&#160;Vladimír se díval na Teklu, jako by ji přistihnul in flagranti, oddychoval, jako by Teklu viděl u&#160;mne mrtvou, jako by před chvílí Vladimír svoji ženu zabil. I&#160;Milada, dívka, která měla postavu a&#160;obličej, jako by celá vypadla z&#160;Renoirova obrazu, Gabriele se podobala, Renoirově služtičce, kterou Renoir rád maloval, i&#160;ta Milada zvážněla, a&#160;zatvářila se tak, jako i&#160;já, že jsme něco hrozného provedli, že Vladimírovi jsme všichni tři ublížili, jej podvedli, zradili… A&#160;bylo ticho a&#160;tam za zdí se ozvala dunivá rána, zkoušená ocel se přetrhla a&#160;cosi těžkého tam za zdí padlo na podlahu a&#160;i naše stavení se zatřáslo a&#160;z&#160;té zdi, do které pražilo slunce, z&#160;té veliké zdi, tak veliké jako plátno letního biografu ve velkém městě, z&#160;té zdi se utrhl zbytek omítky a&#160;roztříštil se na šikmé stříšce naší kůlny a&#160;sypal se na dvorek, kterým teď kráčel Vladimír, za ním cupitala ustrašená Tekla a&#160;Milada, ta krásná Gabriela z&#160;Renoirova obrazu, si zapálila cigaretu…</p>
			<p class="MLP-text para-style-override-1">Jindy Vladimír postupoval docela obráceně, hledal Teklu, ale celé dopoledne a&#160;odpoledne, aby ji nenašel. Tak zbědovaný vběhl do dvora ve Spálené ulici, do té mojí sběrny, zsinalý, nepříčetný, když jsem jej uviděl, tak jsem si myslel, že Tekla je mrtva, že jeho matička je mrtva… Ale Vladimír mi s&#160;hrůzou řekl, že Tekla je živa, ale že neví kde, ale že ji musí najít, nebo něco strašného vyvede… A&#160;Vladimír vypadal, jako že něco opravdu vyvede, chtěl jsem jej těšit, bral jsem jej za rameno, do dvora couvalo nákladní auto, jako píst do válce, celé stěny od sajten a&#160;karháku na chodbě byly servané, až na cihlu vydřené mocné a&#160;hluboké čáry a&#160;jizvy, závozník couvaje ukazoval palcema, teď už to bylo dobré, šofér už couval po paměti, když Vladimír se mi vyrval a&#160;téměř vyletěl, vystřelila ta jeho postava, tělo letělo do průjezdu, zatímco jeho hrozivá bledá hlava byla odvrácená k&#160;váze, ke mně… A&#160;já jsem stačil vystřelit a&#160;strhnout Vladimíra na popelnice, protože za vteřinku už nákladní auto s&#160;klinkajícíma sajtnama vjelo pozpátku do dvora, a&#160;Vladimír se zvednul, a&#160;tak umazaný od popela, jeho postava se řítila, zmenšovala průjezdem a&#160;pak zahnula do světla na třídu, jeho černá nohavice se mihla a&#160;zatáhla za postavy chodců… A&#160;Teklu už nenašel, protože odejela domů, maminka ji odvezla a&#160;Vladimír dostal zprávu, že Tekla jej opustí, že co nevidět podá žalobu o&#160;rozvod… Vladimír, věž zasažená bleskem z&#160;čistého nebe.</p>
			<p class="MLP-text para-style-override-1">Myslím, že ztráta Tekly byla pro Vladimíra, jako by osvětlený vlak se zřítil do propasti. Tekla mu byla vším… a&#160;asi to byla jediná Vladimírova chyba, že chtěl toho moc, tak jako vždycky. Trvalo to léta, než se vzpamatoval, Teklou odešla od Vladimíra jeho Múza. Začal chodit na ryby, do fabriky už dávno nechodil, přišel za mnou jednou za čtvrt roku, začal chodit oblékaný bez toho svého vkusu, až jednou se zjevil a&#160;řekl mi, že se zamiloval, že ta jeho se jmenuje Věra a&#160;že je mladičká. Viděl jsem ji, měla vlasy do zrz, pemzově bílá pleť, nosík plný pih, úsměv svatého Jana Křtitele od Lionarda. A&#160;Vladimír už zase se probudil a&#160;zase ta jeho láska začala nabírat lehce paranoidní tempo. Když jezdil za svojí milou do Krumlova, tak vždycky jel o&#160;den, o&#160;dva dřív, chodil městem, navštěvoval hostince kolem domu, kde Věra bydlela, upíjel pivo a&#160;nenápadně se vyptával na Věru, na její rodinu, zase se čtyřiadvacet hodin bláhově chtěl dozvědět něco na tu svoji lásku, co nevěděl, chtěl vědět jako vždycky všecko. A&#160;přitom nezměrně trpěl, zesměšňoval se, protože Věra se vždycky dozvěděla, že Vladimír je v&#160;Krumlově a&#160;chodí po hostincích a&#160;vyptává se na ni. A&#160;tak se stalo, že Vladimír mne požádal za svědka jejich svatby v&#160;Krumlově, ale já jsem tam nedojel. A&#160;Vladimír se oženil beze mne. A&#160;tak jsem si myslel, že Vladimír je šťastný, že už tak trošku po té čtyřicítce zmoudřel, v&#160;grafice že se stal klasikem sebe sama. A&#160;pak přišel prosinec a&#160;Vladimír měl mít výstavu ve Viole, přišel mne navštívit a&#160;optal se mne, zdali pak přijdu na vernisáž? A&#160;já jsem byl melancholický ze špatného počasí, tak jsem řekl, že když budu mít náladu, tak přijdu. A&#160;pak zase přišel Vladimír k&#160;nám do Libně a&#160;nechal mi u&#160;ženy vzkaz, že když budu mít chuť, tak ať přijdu se podívat na jeho výstavu v&#160;úterý večer do Violy. A&#160;já jsem neměl chuť a&#160;ten večer jsem seděl u&#160;Zlatého tygra, bylo úterý a&#160;večer, kdosi mi podal Večerní Prahu a&#160;tam jsem se zděsil, že před hodinou jsem měl zahájit výstavu grafika Vladimíra Boudníka. A&#160;já jsem už věděl, a&#160;já jsem už zase seznal ten ostych Vladimírův, že když se mne ptal, zdali se přijdu podívat do Violy, tak vlastně myslel to, co jsem četl ve Večerní Praze, a&#160;už jsem věděl, jak Vladimír obchází už od poledne Violu, a&#160;jak se domnívá, každý kdo vejde do průjezdu, že už jde na jeho výstavu, kterou zahájí pan doktor Hrabal, a&#160;pak čím víc se blížila hodina zahájení, Vladimír jistě chodil a&#160;rozkládal se hrůzou, věděl, že mi neřekl přímo, abych tu výstavu zahájil, ale doufal, že se dovtípím, a&#160;já jsem zase věděl, že chce, abych ji zahájil, ale že mne zval, jen abych se přišel podívat, tak jsem odpovídal, že ano, jestli budu mít náladu, a&#160;Vladimír mne při té náladě nechal, protože doufal, že jej nenechám na holičkách. A&#160;tak to bylo první zklamání Vladimíra a&#160;on nesnášel zklamání od lidí, které měl rád, které miloval, ale to by nebylo všechno, protože Vladimírův osud byl nachystán a&#160;sestrojen jinak. Ta jeho manželka Věra současně s&#160;výstavou svého manžela měla setkání se svými spolužáky, a&#160;tak z&#160;Violy odešla, protože měla s&#160;přáteli rande u&#160;Patrona. A&#160;to byla druhá rána mezi oči Vladimírovi, to že seděl ve Viole beze mne a&#160;beze své ženy, já jsem trpěl melancholií a&#160;jeho žena svými spolužáky. A&#160;už tohle na Vladimíra bylo moc. A&#160;tak pil, hodně pil. A&#160;to by nebyl Vladimír, aby nešel se podívat na svoji ženu Věru k&#160;Patronovi. A&#160;zase, nevešel dovnitř, ale chodil tam pod gigantickou plynovou lucernou, nahlížel dovnitř, slyšel smích své ženy, hovor přátel, nevázaný smích. Vešel dovnitř a&#160;tam slyšel, jak jeden ze spolužáků Věry s&#160;velkým smíchem se jí ptá, kde lze uvidět toho jejího mladíka… A&#160;Vladimír opět vyšel ven, a&#160;když si dodal kuráž, vešel dovnitř, sedl si ke stolu a&#160;s&#160;úděsem se rozhlížel po spolužácích své ženy, všichni byli lehce opilí, nevázaní a&#160;Vladimír se snažil, ale spolužáci jej častovali poznámkami… Věro, ten tvůj strýček… Věro, ten tvůj otec… Vladimíra oslovovali… strýčku… a&#160;otče… a&#160;všechno, co řekl Vladimír, všechno uvádělo i&#160;Věru v&#160;ohromný smích… A&#160;pak už Vladimír se zvedl, chvíli stál, ale nikdo mu neřekl, aby se ještě posadil, dokonce když odcházel, nikdo si toho odcházení nepovšimnul, ani jeho mladá žena… A&#160;kdo Vladimíra zná, tak ví, že tohle se ještě Vladimírovi nestalo, že tohle Vladimír nemůže nechat jen tak, protože to, co se stalo to úterý, to Vladimírovi vyrazilo dech… A&#160;tak se potácel už ne pod alkoholem, ale tím příkořím pěšky na Kostnické náměstí, už střízlivý hambou stoupal po těch jeho schodech až do posledního patra a&#160;přesně věděl, že připraví své ženě za to celé úterý podívanou, jen zčásti jí naznačí, jakou urážku mu přichystala ona a&#160;její přátelé. Ale osud všechno zafickal tak, že Věra, když vešla do posledního patra tam na Kostnickém náměstí, tak tam našla u&#160;kliky svého muže, vkleče, přiškrceného na klice, už mrtvého. Tak nějak jsem i&#160;já byl součástí osudu Vladimíra… jen vím, že to středeční ráno, když jsem viděl, jak na můj dvorek vyletěla sestřenka Vladimíra, dík tomu, že jsem měl ještě zamčíno, tak jsem stačil padnout na koberec k&#160;psacímu stolu a&#160;dávat pozor, abych neumřel děsem, protože jsem hned věděl a&#160;tedy viděl z&#160;postavy sestřenky, že Vladimír je mrtev…</p>
			<p class="MLP-text para-style-override-1">Vladimír hmatovým prožitkem učinil ze sebe obráběcí nůž i&#160;materiál upnutý v&#160;otáčejícím se soustruhu, Vladimír proti hlubinám lidského ducha povýšil banální lidskou práci na každodenní událost Vladimír byl člověk, který současně pokorně a&#160;nemilosrdně naslouchal vnitřnímu pnutí kovů, umělec, který tak, jak se dral milimetr za milimetrem do materiálů, prožíval zápas za výsledný tvar tak, jak pracoval Jackson Pollock, který litím barev dosáhl action painting, jako Vladimír svojí aktivní grafikou. Jackson Pollock, ten, který když dosáhl energy made visible, který když vykouřil desítky kilometrů cigaret Pall Mail, který když vypil několik cisteren whisky, když už nevěděl si sám se sebou rady, když nevěděl jak dál, popil v&#160;baru Cedar&#160;5 a&#160;napálil pak tu svoji fordovku do zdi, aby sebezabitím dosáhl konečně ticha a&#160;klidu… Vladimír svými ostře sledovanými postupy při té své práci nástrojaře stal se tvůrcem nového stylu, každá odvíjející se špona mu otevírala nová tajemství a&#160;ozařovala jeho mozek, zrovna tak jako údery kladivem, zásahy ostrým pilníkem, rány tunového bucharu. Vladimír tak celým tělem i&#160;duší prožíval to krásné divadlo, kterak pasívní hmota se mění tvořivým procesem v&#160;předmět-artefakt, který má smysl a&#160;je výsledkem lidské práce. Vladimírovou pracovnou nikdy nebyl ateliér, ale studený sklep, matiččin pokojík, mansarda, ve které jeho téměř dvoumetrová postava čárala kadeří o&#160;strop. Pak satinýrka pod skříní, vrstva papíru, na skříni desítky zaprášených grafických listů, protože Vladimír stačil všechno, co vytvořil, rozdat za jediné slovo pochopení. Tady Vladimír žil a&#160;tvořil po práci, sem si donesl v&#160;hlavě všechno to, co vysnil v&#160;nástrojářské dílně, v&#160;hostincích, na cestě domů. Tady vznikaly jeho manifesty proti válce, jeho deníkové zprávy, explosio­nalistické manifesty, ve kterých Vladimír formuloval důvodové zprávy ke svým zážitkům, manifesty, ve kterých ve zkratce vytyčil svoje desatera. Tady v&#160;tom sklepení, v&#160;tom mansardovém pokojíčku, v&#160;kuchyni u&#160;matičky, tady vznikaly grafické listy, které se staly obrazem nové epochy a&#160;nového typu umělce, protože Vladimír dokázal, kterak člověk připoutaný k&#160;práci může dosáhnout svobody tím, že jsa pokorný a&#160;přitom pyšný, při práci a&#160;prací prožívá cosi závratně kosmického, kdy prožitkem celého těla i&#160;duše se ve fabrice člověk stává demiurgem, kdy vlna odvíjející se špony se může stát houslovým koncertem, kdy odpady materiálů zdánlivě neužitečných se stávají šifrou o&#160;posledních věcech člověka. Tak Vladimír dovedl grafickými listy říci všechno o&#160;sobě, jeho strukturální i&#160;grafické artefakty jsou technické i&#160;líbezné zprávy o&#160;dramatickém napětí v&#160;obráběných materiálech. Vladimír, kdekoli zvednul ke svým očím nalezenou sponu, zvadlý lupen, když oškrabal kůru ze stromu, něžně z&#160;ponku shrábnul kovové piliny, pod zvětšovacími skly svých brýlí, když dlouho a&#160;dosyta sledoval dekorativnost plísní na starých vratech, dovedl okamžitě těm bezvýznamným nálezům propůjčit vznešenost a&#160;okamžitě je učinit součástí svých možných duralových i&#160;měděných matric. Vladimír byl muž, který dobře věděl, že on je tím třpytem diamantového očka, ale věděl i&#160;o&#160;té své potřebě, které přitakal, a&#160;přitom se i&#160;hroutil, že čas od času musí sám sebe dohnat až na samý pokraj zoufalství, aby pak snadněji mohl jak bůh Šiva, bůh zkázy, který obnovoval život zničením, aby Vladimír, když si už nevěděl rady sám se sebou, aby požnul tu svoji osobnost, aby pak mohl začít znova. Vladimír, aby mohl býti tím, kým si přál, aby mohl přehodnotit sám sebe, musel projít všemi čtrnácti psychickými fenomény, o&#160;kterých píše Moody, protože Vladimír znal ten svůj tunel obklopený kruhem řvoucích světelných varhan, to svoje vtažení do úzkého komínu, ty svoje pocity závratné rotace a&#160;vibrace a&#160;propadání, protože Vladimír prožíval Lazarův komplex při práci, kdy musel umírat s&#160;materiálem, aby vzniknul užitečný tvar. Sám na sobě prožil Lazarův syndrom, když trojklaný nerv dvojitou maniakální deltou mu tikal ve spáncích, kdy tyranské hřeby barometrických tlaků mu proletěly mozkem až do úst, kdy nepochopení jeho práce jako umělce jej házelo naznak ve velkém hysterickém záchvatu, kdy jeho deprese a&#160;velké euforie mu deformovaly obličej grimasou pláče a&#160;nelidského křiku. A&#160;té chvíle morálních situací protikladů, kdy Vladimír nedovedl si ani na chvíli získat tvořivý a&#160;tvůrčí klid a&#160;ticho, za cenu svých potlačených impulsů a&#160;vytěsněných přání, Vladimír si utáhl mašli, aby si odpočinul, aby dosáhl nevědomí a&#160;pak aby se pokusil podívat se na sebe, na svět, na svoji práci z&#160;jiného úhlu, jinak. Tak Vladimír sám na sobě dělal téměř vědecké pokusy obnovování života zničením, jeho přátelé říkají, že Vladimír více než čtyřicetkrát zažil ten Lazarův syndrom, ale že do poslední chvíle vědomí se dovedl dívat na sebe jako na třetí osobu, a&#160;přitom naslouchat krokům, které mu čtyřicetkrát přinesly záchranu, aby Vladimír po vzkříšení, odstupem času, sepsal klinickou zprávu o&#160;tom svém sestupu. Tak přistupoval Vladimír ke své tvůrčí práci, která byla mší i&#160;s&#160;obětováním, Vladimír dobře vždycky věděl, že tak jak bude zraňovat duralovou nebo měděnou desku, tak musí hmatovým zážitkem umírat s&#160;materiálem, který musí býti odebrán, a&#160;současně viděn dopředu jako výsledný obraz. Proto ta aktivní tvořivá práce byla pro Vladimíra milostným aktem, při kterém si milenci navzájem nehty zraňují drahocennou kůži při orgasmu, proto Vladimír pracoval a&#160;rval se se satinýrkou nahý, proto Vladimírovy grafické listy mají milostnou něhu i&#160;krutost, proto jeho grafické listy vykazují patrný posun proti těm, které už vytvořil, protože Vladimír uskutečnil to, co napsal André Breton…</p>
			<p class="MLP-verse--I---12-12 para-style-override-1">a&#160;tak jsem nalezl tajemství,<br/>jak milovat tě vždy poprvé.</p>
			<p class="MLP-text para-style-override-1">Proto jeho listy jsou zkropeny současně krví a&#160;slzami, proto jsou jakoby čerstvě narozené i&#160;dávno zemřelé, protože Vladimír dovedl propojit Altamiru se současností a&#160;Lazarův syndrom dovedl proměnit v&#160;jásavé přitakání životu.</p>
			<p class="MLP-text-bez1radku--12-0 para-style-override-1">Myslím teď na Vladimíra a&#160;jeho pracovní postupy, když přistupoval k&#160;první fázi svého tvoření, čisté duralové nebo měděné desce bez poskvrny, vždycky to byla pro něj slavnostní chvíle, kdy naprosto zčistěný, v&#160;nulté situaci sebe sama, zasadil matrici první úder, první tah grafickou suchou jehlou, první vryp dlátem, pilníkem. Kdo jej viděl pracovat, tak může podat zprávu o&#160;velkém zpomalení Vladimírových grafických postupů, někdy dlouze uvažoval a&#160;vážil, aby pak najednou přehrčel sadu úderů a&#160;tahů, aby opět se zpomalil a&#160;pohledem na celou desku vyvažoval plochu materiály a&#160;nástroji, které měl po ruce, protože celou řadu svých aktivních matric grafik Vladimír dělal v&#160;přesčase, ve své dílně, maje k&#160;dispozici všechny ty odřezky a&#160;všechny ty špony a&#160;odpadky, tak jako všechny nástroje, se kterými dovedl bravurně zacházet, protože byl soustružník a&#160;nástrojař v&#160;jedné osobě. Nemrkajícíma očima sledoval kovovou plochu, na kterou jak seismograf, jak jehla píšící kardiograf přenášel svou současnou situaci, ve které ještě nikdy nebyl, aby na matrici přenesl maximum své tvůrčí a&#160;tvořivě hravé potence, aby do matrice uložil všechno to, co se stalo smetanou v&#160;jeho mozku. A&#160;naslouchal, zdali jej jeho ruce poslouchají, zda jsou schopny vykonat ty imperativní rozkazy vidoucího a&#160;vědoucího, Vladimír rád hovořil o&#160;humánní abstrakci a&#160;kosmotvornosti svých pracovních postupů, které chtěl učinit viditelnými tak, jako Jackson Pollock se snažil svým litím barev zachytiti energy made visible. Když Vladimír dokončil každou svou matrici, býval současně nasmrt vyčerpán i&#160;okouzlen. Ukládal tu matrici do skříně, aby načerpal přes noc, přes několik dní sílu, aby byl schopen, když vytáhne matrici, aby sám sobě byl prvním nejen divákem, ale i&#160;kritikem, zdali tou novou matricí posunul sám sebe, zdali matrice odpovídá tomu, co chtěl, a&#160;nakonec zda matrice i&#160;na něj působí lyricky a&#160;esteticky. V&#160;jednom dopise, zdobeném grafikou, Vladimír píše, že často stojí před počátkem své tvorby tak, jako by na pouti stál před vyrovnanými plechovkami a&#160;míčkem chtěl srazit jen tu krabici, kterou by srazit chtěl, že častokrát ale spadnou ty plechovky všechny, aniž ale zasáhl tu, kterou si vybral a&#160;chtěl zasáhnout. Vidět Vladimíra, jak si prohlíží svou novou matrici, bylo okouzlující, natáčel desku tak, aby po tváři mu přeběhl reflex, znovu a&#160;zase si prohlížel každý vryp a&#160;každé zranění a&#160;každou čáru, aby nakonec zvedl oči a&#160;vydechnul, znovu zavřel oči a&#160;sám sobě přikývnul a&#160;sám sobě málokdy řekl s&#160;uznáním… Vladimírek je čiloun… Vladimírek to umí… Tyto matrice, kampak se poděly ty desítky matric, které samy o&#160;sobě by stačily naplnit celou stěnu výstavní síně, kdepak ale jsou všechny ty matrice? Pan Merhaut říká, že Vladimír je daroval mladým grafikům z&#160;Bratislavy, ostatní že Vladimír rozdal… Nejsou, avšak zůstaly po nich grafické listy. To je druhá fáze Vladimírovy tvorby. Mýlil by se každý, kdo by si myslil, že se svojí satinýrkou pracoval Vladimír mechanicky, dokonce že by poprosil svého přítele Hampla, aby mu grafické listy udělal na gigantickém presu na Akademii. Vladimír přistupoval k&#160;výrobě svých grafických listů nikoliv pasivně, ale zrovna tak s&#160;ohromným vzepětím, s&#160;velikým rituálem. Když byl čas, tak si brával k&#160;této seanci své přátele, kamarády, zájemce, kteří ještě nikdy neviděli, jak se tiskne takový grafický list. Vladimír pracoval se svojí satinýrkou, nesmrtelnou satinýrkou, kterou si sám vyrobil, která měla ohromné vady, žejbrovala, byla jakoby celá rozviklaná. Ale Vladimír věděl proč. K&#160;práci na tomto podivuhodném přístroji Vladimír přistupoval zpravidla nahý, nebo ve specielních plavečkách. Když byla zima, tak pracoval lehce oblečen. Když připravil matrice, když připravil vlhký papír, když přiložil filcovou destičku, Vladimír zpravidla kouřil, nebo před tím hodně pil, aby potom, když nadešla jeho chvíle, aby celým tělem a&#160;svýma pevnýma rukama, pomocí kolen a&#160;ohromného pnutí toho svého téměř dvoumetrového těla, pod dojmem chvil, nebo pod představou toho, komu chtěl věnovat tu budoucí grafiku, zvolna přetáčel matrici na druhou stranu satinýrky a&#160;při tom držel ten poměrně malý stroj tak, aby se nerozsypal, aby sám sobě neujel. Tak jedině mohl přenést Vladimír chvění svého těla i&#160;na matrici a&#160;její otisk. Kdo viděl tuto seanci, vždycky si myslel, že Vladimír přehání, že se snaží dramatizovat tu svoji práci, učinit z&#160;ní řeckořímský zápas, hru svých svalů… Ovšem kdo odstupem času může sledovat grafické listy na téma jediné matrice, ke svému překvapení zjistí, že každý ten grafický list je jiný, má krásné aberace, úchylky, posuvy, že tedy Vladimír, když pracoval na výrobě grafických listů, byl nejen celým tělem, ale i&#160;duchem účasten tvoření a&#160;dík tomu, že jeho satinýrka byla dík své rozladěnosti schopna naslouchat a&#160;vykonávat všechno to, co procházelo Vladimírovým tělem, tak, jako by Vladimír jel na koni a&#160;nutil jej svými koleny, rukama a&#160;celým tělem, aby mu ulehčil skok přes překážky… Teď odstupem času lze zjistit, že Vladimír věděl, že ta jeho satinýrka je součást jeho těla i&#160;duše, že tou satinýrkou Vladimír v&#160;jistém smyslu myslí, že veliký formát presu by nemohl Vladimír vzít do ruky, a&#160;tak by nemohl docílit toho, aby celý přešel do grafického listu a&#160;tak raději si vysnil gigantickou satinýrku, ohromný pres, skrz který by prohnal celou tu svoji fabriku, aby vytvořil aktivní list veliký o&#160;trošku více, než je Strahovský stadión…</p>
			<p class="MLP-text-bez1radku--12-0 para-style-override-1">Nyní, kdy na život a&#160;dílo Vladimíra Boudníka možno se dívat pohledem dolů, pohledem sfingy, nyní často myslívám na Velkou arkánu taroků, kterou zpracoval Raymundus Lullus v&#160;knize Ars Magna, knihu, kterou se inspiroval Hieronymus Bosch a&#160;namaloval podle tarokových symbolů několik obrazů. Vladimír je taroková karta číslo jedna, Kejklíř. Vladimír, který začínal skvrnami a&#160;flíčky, je mág s&#160;kouzelnou hůlkou v&#160;ruce, muž který sám sebe ještě nerozvinul, všechny jeho klady jsou skryté zatím v&#160;nevědomí, Vladimír, člověk, který se právě probudil, uvědomil si zvolna své poslání, který sám sebe spatřil, že je vůbec zde, který poprvně si uvědomuje svoji absolutní přítomnost, první záblesk vědomí, který se stal jiskrou, která však ještě nedosáhla své podstaty. Vladimír, jako božské dítě, jako jednička, která může svojí kouzelnou hůlkou imaginace otevřít všechny zavřené dveře podvědomí. Mág, který je připraven vydat se cestou poznání sebe sama, aby vyjádřil základní poučku Hermese Trismegista: Co je nahoře, to je i&#160;dole, jak nahoře, tak i&#160;dole. Nyní, když je možno se podívat na dílo a&#160;život Vladimíra Boudníka, vidím, že Vladimír musel projít i&#160;další kartou taroků, kartou jen pro něj, kartou, která se jmenuje Pověšený. Na tomto taroků je Vladimír opět jako mág, ale je pověšený, je spokojen se svým osudem, dokonce se usmívá. Na tomto taroku vidíme dva stromy Šalamounovy, Jakim a&#160;Boas, oba kmeny mají po šesti pahýlech, na vrcholku kmenu jsou větve ořezány a&#160;přes ně je položeno prkno. Na tomto prkně visí Vladimír, v&#160;situaci, kam až svým životem došel, kdy vidí vše obráceně než lidé. Pověšený Vladimír je ve stálém konfliktu s&#160;vnějším světem. Lidé, kteří dosáhli tohoto stupně, skutečně prožívají stav, ve kterém mají pocit, že jsou oběšeni, zavěšeni, jak netopýři. Nyní, kdy na život a&#160;dílo Vladimíra Boudníka je možno se dívat pohledem sfingy, dolů, vidím, že Vladimír, který přes Kejklíře byl taroky označen i&#160;jako Pověšený, nevyhnutelně musel dosáhnout taroku číslo třináct, obrazce, na kterém je vidět Kostlivec, který drží kosu obráceně než lidé. Tato karta ale smrtí nedává smrt, ale život. Kostlivec žne osobnost ohněm ducha a&#160;vírou duše v&#160;Boha. Když tento duch se oděl hmotou a&#160;byl zrozen jako dítě, musel do hmoty zemřít, do ní se vmřít. Tato karta je zároveň koncem a&#160;počátkem. Tyto Lazarovy syndromy a&#160;nakonec i&#160;tu pravou smrt zakusil Vladimír, který umírával tak, jako Dostojevskij tou svou epilepsií, tak jako Gustav Flaubert od svých třiadvaceti let trpěl epileptoidní hysterií. Proto Vladimír sám sebe usmrcoval nesnesitelnými situacemi, do kterých se dostával sám a&#160;do kterých jej vtáhla lidská společnost, proto svojí zjitřenou emocí se snažil, aby se obnovil, aby se zmladil, aby dosáhl nulté situace své morality, aby tak zčistěný se mohl vydat za dalším dobrodružstvím, kterým byl jeho život, jeho tvoření; tvorba jako totální odraz jeho žití. Tak sám sebe uváděl záměrně na práh života a&#160;smrti, aby se stal neosobním tím, že vyhnal svoji osobnost do horní úvrati Lazarova komplexu, avšak aby vždycky vstal z&#160;umírání s&#160;malou vlaječkou v&#160;prstech, jak Kristus. Teď myslím na poslední grafiku Vladimírovu, je to pouze několik vlásečných čar, už docela vyzáblých a&#160;neosobních, několik vertikál lehce se vznášejících jakoby tažených tužkou číslo čtyři, pak horizontála lehce naznačující prkno, na kterém na tarokách číslo dvanáct visel na mašli za kotník Pověšený. Teď myslím na vzdálenou sestru Vladimírovu, paní Emu Bovaryovou, krasavici, která se nedovedla léčit a&#160;hojit uměním, a&#160;tak svoje neřešitelné protiklady morality vyřešila tím, že se otrávila arzenikem. Gustav Flaubert, když dopisoval ten tristní konec své Emy, zvrátil oběd, a&#160;než dopsal poslední větu, tak trvale měl v&#160;ústech chuť a&#160;vůni arzeniku. Byl to její osud, řekl manžel Emy Bovaryové. Život i&#160;smrt Vladimírova byla také jen a&#160;jen jeho osudem žižkovského dandyho, který vždycky si zvedal laťku tak, aby usiloval o&#160;zakázané, který sám sebe hnával do mezních situací, aby tak nabral sílu a&#160;mohl dělat i&#160;to, co nechtěl. Tak často jeho skoro dvoumetrová postava zdobená zlatými kučerami a&#160;horečnatýma očima přichází ke mně, vždycky ale s&#160;vlaječkou v&#160;prstech jak Kristus. A&#160;já se už nelekám té věže zasažené z&#160;čistého nebe hromem, ale přitakám všemu tomu, co bylo jeho osudem a&#160;tajemstvím, protože Vladimír byl dům, který se osvěžoval bleskem, pane Hrabale, dům který se osvěžoval bleskem…</p>
		</div>
</body>
</html>