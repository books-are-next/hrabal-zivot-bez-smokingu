<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Proč píšu?">
    <meta name="apple-mobile-web-app-capable" content="yes">
    <title>Proč píšu?</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Bohumil Hrabal: Život bez smokingu">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Život bez smokingu">
    <meta property="og:title" content="Život bez smokingu">
    <meta property="og:type" content="book">
    <meta property="og:book:author" content="Bohumil Hrabal">
    <meta property="twitter:title" content="Bohumil Hrabal: Život bez smokingu">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./zivot_bez_smokingu_013.html">
    <link rel="next" href="./about.html">
    <meta name="nb-order" content="10">
    <link rel="self" href="zivot_bez_smokingu_014.html">
    <meta name="nb-identifier" content="hrabal-zivot-bez-smokingu-2af601e">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3844" data-nb-chars="21530">
    <nav role="doc-toc">
      <ul class="plain section">
        <li><a href="zivot_bez_smokingu_005.html">Citát</a></li>
        <li><a href="zivot_bez_smokingu_006.html">Božské děti</a></li>
        <li><a href="zivot_bez_smokingu_007.html">Život bez smokingu</a></li>
        <li><a href="zivot_bez_smokingu_008.html">Autíčko</a>
          <ol class="headings-toc">
            <li><a href="zivot_bez_smokingu_008.html#prolog">Prolog</a></li>
            <li><a href="zivot_bez_smokingu_008.html#1">1</a></li>
            <li><a href="zivot_bez_smokingu_008.html#2">2</a></li>
            <li><a href="zivot_bez_smokingu_008.html#3">3</a></li>
            <li><a href="zivot_bez_smokingu_008.html#4">4</a></li>
            <li><a href="zivot_bez_smokingu_008.html#5">5</a></li>
            <li><a href="zivot_bez_smokingu_008.html#6">6</a></li>
            <li><a href="zivot_bez_smokingu_008.html#7">7</a></li>
            <li><a href="zivot_bez_smokingu_008.html#8">8</a></li>
            <li><a href="zivot_bez_smokingu_008.html#9">9</a></li>
            <li><a href="zivot_bez_smokingu_008.html#epilog">Epilog</a></li>
          </ol>
        </li>
        <li><a href="zivot_bez_smokingu_009.html">Rukověť pábitelského učně</a></li>
        <li><a href="zivot_bez_smokingu_010.html">Dandy v&nbsp;montérkách</a></li>
        <li><a href="zivot_bez_smokingu_011.html">Dovolená</a></li>
        <li><a href="zivot_bez_smokingu_012.html">Hospodská historka</a></li>
        <li><a href="zivot_bez_smokingu_013.html">Moje Libeň</a></li>
        <li><a href="zivot_bez_smokingu_014.html">Proč píšu?</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zivot_bez_smokingu_013.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="10"><span class="idea" data-nb-ref-number="1" id="idea1" data-nb-words="2" data-nb-chars="10">Proč píšu?</span></h1>
        <section>
          <p class="chunk" data-nb-ref-number="2" data-nb-words="1620" data-nb-chars="8966"><span class="idea" data-nb-ref-number="2" id="idea2" data-nb-words="1620" data-nb-chars="8966">Do&nbsp;dvaceti let jsem neměl ani zdání, co&nbsp;to&nbsp;je&nbsp;psaní, co&nbsp;to&nbsp;je&nbsp;literatura. Na&nbsp;střední škole jsem trvale propadal z&nbsp;češtiny a&nbsp;opakoval jsem primu a&nbsp;kvartu, a&nbsp;tak jsem si&nbsp;o&nbsp;dva roky prodloužil mládí… Po&nbsp;dvaceti letech se&nbsp;zlomilo to&nbsp;moje pevné prkno nevědomosti a&nbsp;zase naopak jsem propadl literatuře a&nbsp;výtvarnému umění tak, že&nbsp;číst a&nbsp;dívat se&nbsp;a&nbsp;studovat bylo moje hobby. A&nbsp;v&nbsp;trvalou euforii mne uvádějí dodnes ti&nbsp;moji zamilovaní spisovatelé let mladosti a&nbsp;umím nazpaměť nejen Gargantuu a&nbsp;Pantagruela Françoise Rabelaise, ale i&nbsp;Smrt na&nbsp;úvěr Louise Célina a&nbsp;verše Rimbauda a&nbsp;Baudelaira a&nbsp;čtu si&nbsp;dodnes v&nbsp;Schopenhauerovi a&nbsp;poslední léta je&nbsp;můj učitel Roland Barthes… Ale byl to&nbsp;Giuseppe Ungaretti, který mne v&nbsp;těch dvaceti letech inspiroval a&nbsp;pod jeho dojmem jsem začal psát verše… a&nbsp;tak jsem vstoupil na&nbsp;tenký led psaní a&nbsp;moje hnací síla psací byla radost z&nbsp;vět, které zvolna kapaly z&nbsp;mé duše na&nbsp;stránky do&nbsp;psacího stroje značky Underwood, a&nbsp;já jsem byl ohromen, co&nbsp;se&nbsp;to&nbsp;řetězí z&nbsp;té první napsané věty, a&nbsp;tak jsem psal svůj důvěrný deník, tu&nbsp;svoji milostnou korespondenci, svůj adresný monolog kombinovaný s&nbsp;monologem vnitřním… A&nbsp;měl jsem vždycky dojem, že&nbsp;to, co&nbsp;jsem napsal, je&nbsp;jen a&nbsp;jen moje, že&nbsp;se&nbsp;mi&nbsp;na&nbsp;bílé stránky podařilo napsat něco, čím jsem velice poctěn a&nbsp;současně dolekán. Ten čas, kdy se&nbsp;mé&nbsp;matky přátelé a&nbsp;sousedi ptali, jak se&nbsp;mi&nbsp;na&nbsp;studiích práv daří, maminka mávla nade mnou rukou a&nbsp;říkala, že&nbsp;„jsem pořád myšlenkami někde jinde“… A&nbsp;bylo to&nbsp;tak, ten čas jsem byl psaním posedlý a&nbsp;březí mladý pán, který se&nbsp;netěšil na&nbsp;nic jiného než na&nbsp;sobotu a&nbsp;neděli, kdy jsem přijížděl z&nbsp;Prahy do&nbsp;Nymburka, a&nbsp;hlavně, ten čas byl v&nbsp;kanceláři pivovaru klid a&nbsp;já jsem dva dny mohl psát na&nbsp;psacím stroji značky Underwood, napsat tu&nbsp;první větu, kterou jsem si&nbsp;přivezl z&nbsp;Prahy, a&nbsp;pak sedět nad strojem a&nbsp;očekávat se&nbsp;zdviženými prsty, kdy ta&nbsp;první věta porodí tu&nbsp;větu další… A&nbsp;tak jsem někdy čekal hodinu a&nbsp;víc, ale někdy zase jsem psal tak rychle, až&nbsp;se&nbsp;stroj zasekl a&nbsp;zakoktal, tak velký byl proud vět… a&nbsp;tím tokem a&nbsp;průtočností vět jsem zjistil, že&nbsp;„to je&nbsp;vono“… A&nbsp;tak jsem psal pro radost z&nbsp;psaní, pro tu&nbsp;jistou euforii, ve&nbsp;které ač&nbsp;střízlivý jevil jsem známky opilosti… A&nbsp;tak jsem psal v&nbsp;zákonu odrazu toho, že&nbsp;jsem bláznivě žil…, vlastně jsem se&nbsp;učil psát a&nbsp;moje psaní bylo cvičení, jisté variace na&nbsp;Apollinaira a&nbsp;Baudelaira, později jsem se&nbsp;cvičil v&nbsp;proudu velkoměstského hovoru u&nbsp;Louise Célina a&nbsp;pak přišel na&nbsp;řadu Babel a&nbsp;potom Čechov a&nbsp;ti mě&nbsp;naučili obrážet v&nbsp;psaní nejen sebe sama, ale i&nbsp;ten svět kolem, naučili mne vycházet k&nbsp;sobě z&nbsp;těch druhých… a&nbsp;co to&nbsp;je&nbsp;osud. A&nbsp;pak přišla válka a&nbsp;vysoké školy byly zavřené a&nbsp;já jsem válku prožil nakonec jako výpravčí a&nbsp;do mého psaní vstoupila Bretonova Nadja a&nbsp;Surrealistické manifesty… a&nbsp;já jsem dál psal každou sobotu a&nbsp;neděli v&nbsp;opuštěné kanceláři nymburského pivovaru ty&nbsp;moje marginální poznámky k&nbsp;tomu, co&nbsp;jsem viděl a&nbsp;co se&nbsp;stalo osudem těch druhých, byl jsem zděšen a&nbsp;současně i&nbsp;poctěn, že&nbsp;jsem se&nbsp;psaním stal očitým svědkem, poetickým kronikářem válečných strastí, a&nbsp;současně, jak už&nbsp;jsem tolik let psal na&nbsp;tom psacím stroji značky Underwood, ta&nbsp;syrová a&nbsp;surová skutečnost mne donutila, aby zvolna odcházela ode mne jinošská lyrika a&nbsp;byla nahrazena tristní hrou s&nbsp;větami, které směřovaly k&nbsp;transcendentnu…, a&nbsp;tak jsem dál zapisoval ten svůj adresný a&nbsp;současně vnitřní monolog, ale vždycky bez komentáře, a&nbsp;jsa tak prvním čtenářem sebe sama, míval jsem dojem, když jsem zíral na&nbsp;ty&nbsp;popsané stránky, že&nbsp;to&nbsp;napsal někdo jiný…, a&nbsp;dál jsem byl poctěn tím, že&nbsp;mi&nbsp;to&nbsp;píše, že&nbsp;jsem svědkem té&nbsp;ohromné události v&nbsp;mém životě, že&nbsp;mi&nbsp;to&nbsp;začíná myslet teprve psacím strojem… A&nbsp;tak jsem psal dál, jako bych zpovídal nejen sebe sama, ale i&nbsp;celý svět… I&nbsp;nadále jsem považoval za&nbsp;hnací sílu mého psaní, že&nbsp;jsem očitým svědkem a&nbsp;že já&nbsp;musím zapsat a&nbsp;napsat to&nbsp;všechno, co&nbsp;mne dojímá a&nbsp;současně pobuřuje, že&nbsp;já&nbsp;musím vydat na&nbsp;psacím stroji svědectví ne&nbsp;o&nbsp;každé události, ale o&nbsp;jistých uzlinách reality, jako bych si&nbsp;vstříkl na&nbsp;bolavý zub studenou vodu… Ale i&nbsp;to jsem považoval za&nbsp;boží hru, tak jak mě&nbsp;to&nbsp;učil Ladislav Klíma… A&nbsp;pak válka skončila a&nbsp;já jsem se&nbsp;stal doktorem práv, ale propadl jsem zákonu odrazu v&nbsp;psaní tak, že&nbsp;jsem dělal ten seriál bláznivých zaměstnání jen proto, abych se&nbsp;umazal nejen prostředím, ale i&nbsp;nasloucháním lidským hovorům… A&nbsp;dál jsem nevycházel z&nbsp;úžasu nad tím, že&nbsp;nadále každou sobotu a&nbsp;neděli v&nbsp;opuštěné kanceláři pivovaru, kde ve&nbsp;všední dny pracoval můj otec a&nbsp;jeho účetní, dál jsem si&nbsp;zapisoval to, co&nbsp;se&nbsp;mi&nbsp;během týdne obzvláštňujícího přihodilo a&nbsp;co jsem si&nbsp;v&nbsp;oblouku své mysli vymyslel… A&nbsp;dál jsem si&nbsp;tak hrál a&nbsp;míval jsem dojem, že&nbsp;mi&nbsp;krásná dívka maže prsa husím sádlem, tak jsem byl psaním poctěný a&nbsp;pomazaný… Ale pak mi&nbsp;došlo, že&nbsp;moje léta učednická už&nbsp;skončila a&nbsp;že teď musím sám sebe odstřihnout od&nbsp;pivovaru, že&nbsp;musím opustit čtyři pokoje a&nbsp;městečko, ve&nbsp;kterém se&nbsp;začal zastavovat ten můj čas… a&nbsp;odstěhoval jsem se&nbsp;do&nbsp;Libně, do&nbsp;jedné cimry, bývalé kovářské dílny, a&nbsp;tak jsem začal nejen nový život, ale i&nbsp;jinačí způsob psaní… A&nbsp;jezdil jsem pak čtyři roky na&nbsp;Kladno k&nbsp;martinským pecím na&nbsp;ocelárnu Poldi, a&nbsp;tím moje hra s&nbsp;větami dostávala zvolna jinačí styl… Lyrika se&nbsp;zvolna překoktala k&nbsp;totálnímu realismu a&nbsp;já jsem to&nbsp;ani nezpozoroval, protože práce u&nbsp;ohňů a&nbsp;to milieu ocelárny a&nbsp;drsní hutníci a&nbsp;jejich hovory, to&nbsp;všechno mi&nbsp;připadalo tak superkrásné, jako bych pracoval a&nbsp;žil v&nbsp;samotném srdci obrazů Hieronyma Bosche… A&nbsp;tak, jak jsem se&nbsp;odstřihl od&nbsp;své minulosti, tak přece jenom mi&nbsp;ty&nbsp;nůžky ve&nbsp;skutečnosti zůstaly v&nbsp;prstech a&nbsp;já jsem ten čas začal používat nůžek po&nbsp;napsání textů, kdy jsem pracoval technikou „Cater“ na&nbsp;textu jako na&nbsp;filmu. Eman Frynta o&nbsp;tom mém stylu napsal, že&nbsp;to&nbsp;je&nbsp;„Leicastyl“, že&nbsp;zachycuji skutečnost ve&nbsp;vrcholných momentkách hovoru a&nbsp;pak z&nbsp;toho sestavuji text… A&nbsp;já jsem to&nbsp;uznal jako poctu, protože ten čas už&nbsp;jsem měl svoje čtenáře a&nbsp;posluchače, protože jsem, jak mi&nbsp;říkali, dovedl bez patosu číst… A&nbsp;tak jsem dál ten čas psal s&nbsp;nůžkami v&nbsp;prstech, dokonce jsem psal jen proto, abych se&nbsp;dočkal chvíle, kdy napsaný text jsem mohl rozstříhat a&nbsp;sestavit jej v&nbsp;něco, co&nbsp;mne ohromovalo tak jako film… A&nbsp;dál jsem chodil do&nbsp;práce jako balič starého papíru a&nbsp;pak jako kulisák a&nbsp;vždycky jsem se&nbsp;těšil, až&nbsp;budu mít volno a&nbsp;moci si&nbsp;psát pro sebe i&nbsp;pro své přátele a&nbsp;sestavovat z&nbsp;textů takové samizdaty, a&nbsp;vlastně jsem byl spisovatelem, originál a&nbsp;čtyři kopie. A&nbsp;pak jsem se&nbsp;stal opravdovým spisovatelem, od&nbsp;svých osmačtyřiceti let jsem vydával jednu knížečku za&nbsp;druhou, každou knihou jsem téměř onemocněl, protože jsem si&nbsp;říkal, tak teď vydávají to, co&nbsp;já&nbsp;jsem si&nbsp;myslel, že&nbsp;je&nbsp;jen pro mne a&nbsp;pár mých přátel… Ale čtenářů jsem měl a&nbsp;mám statisíce a&nbsp;čtou ty&nbsp;moje texty jako Sportovní noviny… A&nbsp;já jsem psal dál, naučil jsem se&nbsp;dokonce myslet jen psacím strojem, dál moje hra pokračuje už&nbsp;s&nbsp;jistým nádechem melancholie, celé týdny čekám, až&nbsp;se&nbsp;ve&nbsp;mně akumulují obrazy a&nbsp;pak ten povel, kdy musím usednout k&nbsp;psacímu stroji a&nbsp;přehrčím do&nbsp;stránek to, co&nbsp;se&nbsp;užuž ze&nbsp;mne dralo ven…, a&nbsp;já píšu a&nbsp;jsem dál poctěný z&nbsp;psaní, i&nbsp;když je&nbsp;mi&nbsp;po&nbsp;tom obřadu jako po&nbsp;kůzlatech… Teď už&nbsp;si&nbsp;mohu dopřát ten luxus, že&nbsp;píši alla prima, že&nbsp;používám nůžek co&nbsp;nejméně, že&nbsp;ten můj dlouhý text je&nbsp;vlastně obrazem mého nitra, které jsem konečky prstů přehrčel beze zbytku do&nbsp;psacího stroje… Teď, když už&nbsp;jsem stár, si&nbsp;mohu opravdu dopřát ten luxus psát jenom to, co&nbsp;se&nbsp;mi&nbsp;chce psát, jistím teď, když se&nbsp;dodatečně pozoruji, že&nbsp;ty&nbsp;moje dlouhé premier mouvement texty píši a&nbsp;napsal jsem je&nbsp;tak, jako dýchám, jako bych tu&nbsp;jistou chvíli, kdy si&nbsp;odmávnu praporkem ten můj start, nadechl obrazy, které mne k&nbsp;psaní nutí, a&nbsp;psacím strojem je&nbsp;dlouze vydechl… a&nbsp;zase nadechnu to&nbsp;moje vnitřní leporelo a&nbsp;zase je&nbsp;psaním vydechnu… tak téměř v&nbsp;rytmu plic a&nbsp;v&nbsp;rytmu kovářského dmuchadla sám sebe jitřím a&nbsp;rytmicky zklidňuji, takže moje psaní je&nbsp;v&nbsp;pohybu velké hry, tak jako pracuje čtvero ročních počasí… Teď teprve jistím, že&nbsp;to&nbsp;psaní mi&nbsp;přineslo poznání, že&nbsp;jsem se&nbsp;teprve teď dobral podstaty ludibrionismu, který je&nbsp;podstatou filozofie Ladislava Klímy… Myslím, že&nbsp;teprve psaním jsem se&nbsp;za&nbsp;ten&nbsp;svůj život několikrát dobral toho, že&nbsp;jsem byl identický s&nbsp;melan­cholickou transcendencí tak, jako do&nbsp;sebe zapadají a&nbsp;zacvaknou se&nbsp;patentky Koh-i-noor Waldes, mám velkou radost, že&nbsp;tak, jak mne psaním ubývá, tak je&nbsp;mne tím víc, že&nbsp;jsem tedy permanentní amatér, jehož oporou je&nbsp;slovíčko: Amo… a&nbsp;tedy láska… Že&nbsp;i&nbsp;to utrpení a&nbsp;ty jisté rány osudu považuji za&nbsp;hru, protože na&nbsp;literatuře je&nbsp;nejkrásnější to, že&nbsp;vlastně nikdo nemusí psáti. Tedy jaképak utrpení? Všechno to&nbsp;je&nbsp;jen velká mužská hra, je&nbsp;to&nbsp;ten věčný kaz v&nbsp;diamantu, o&nbsp;kterém píše Gabriel Marcel… Když jsem začal psát, tak jen proto, abych se&nbsp;naučil psát… Teď ale tělem a&nbsp;duší teprve vím to, co&nbsp;mne naučil Lao-c‘, že&nbsp;to&nbsp;nejvyšší je&nbsp;Umět neumět… A&nbsp;co mi&nbsp;našeptal Mikuláš Kusánský a&nbsp;Docta ignorantia… Teď, kdy jsem dosáhl psaním vrcholu prázdnoty, doufám, že&nbsp;mi&nbsp;bude dopřáno, abych se&nbsp;ve&nbsp;své mateřštině nakonec psaním dozvěděl nejen na&nbsp;sebe, ale i&nbsp;na svět to, co&nbsp;ještě nevím…</span></p>
        </section>
        <section>
          <p class="chunk" data-nb-ref-number="3" data-nb-words="427" data-nb-chars="2371"><span class="idea" data-nb-ref-number="3" id="idea3" data-nb-words="427" data-nb-chars="2371">Teď, kdy se&nbsp;mohu sám na&nbsp;sebe dívat jako na&nbsp;třetí osobu, vidím, kterak ve&nbsp;dvaceti letech jsem byl obdivný divák a&nbsp;naslouchač všeho, co&nbsp;jsem kolem sebe viděl a&nbsp;slyšel…, a&nbsp;to všechno jsem nosil ve&nbsp;své hlavě hrozící prasknutím. A&nbsp;tak první pořádná kniha, kterou jsem dostal od&nbsp;malíře Antonína Frýdla, Pohřbený přístav od&nbsp;Giuseppe Ungarettiho, mi&nbsp;dala návod, kterak lze ventilovat přemíru obrazů psaním… S&nbsp;velikou hrůzou jsem usedl v&nbsp;opuštěné kanceláři nymburského pivovaru s&nbsp;ručením omezeným, v&nbsp;sobotu a&nbsp;v&nbsp;neděli jsem natočil účtenku a&nbsp;zíral jsem na&nbsp;bílou plochu papíru a&nbsp;neuměl jsem psát na&nbsp;psacím stroji, a&nbsp;tak jsem hledal písmenka a&nbsp;venku pršelo a&nbsp;já jsem tedy napsal svoje první slovo… Prší… a&nbsp;čekal jsem se&nbsp;zdviženýma prstama, co&nbsp;mi&nbsp;to&nbsp;první slovo hodí za&nbsp;slovo další…, a&nbsp;dočkal jsem se&nbsp;a&nbsp;napsal jsem… slzy… a&nbsp;pak… kapou… a&nbsp;rychle jsem vyklepal písmenka na&nbsp;tom psacím stroji značky Underwood… po&nbsp;víčkách oken… a&nbsp;chvíli napjatého jiskřivého ticha jsem psal dál… a&nbsp;kouř zalévá město… a&nbsp;srdce mi&nbsp;bušilo a&nbsp;spánky tikaly a&nbsp;vyťukal jsem… modravý studem… A&nbsp;pak jsem si&nbsp;to, co&nbsp;jsem napsal, četl znovu a&nbsp;zas a&nbsp;zase jsem čekal a&nbsp;přitom naslouchal, zda nikdo nejde ani pod okny, ani spojovací chodbou kanceláře s&nbsp;naším bytem… a&nbsp;nikdo nešel, a&nbsp;tak za&nbsp;dlouhé minuty čekání se&nbsp;mi&nbsp;zjevilo z&nbsp;toho už&nbsp;napsaného… chce se&nbsp;mi&nbsp;spát… A&nbsp;zase to&nbsp;sršivé sladké očekávání, co&nbsp;mi&nbsp;vyskočí z&nbsp;hlavy? A&nbsp;ano… Však hle!… A&nbsp;za několik minut další už&nbsp;věta… vůz teče rozkrojenou ulicí tiše… A&nbsp;tento obraz sám ze&nbsp;sebe hodil první metaforu. A&nbsp;já jsem ji&nbsp;vyťukal, s&nbsp;chybami, ale vyťukal… jak bárka průplavem… A&nbsp;protože pivovarští koňové byli vždycky hnědí, dodal jsem si&nbsp;odvahy a&nbsp;napsal jsem… a&nbsp;koně, dvě hnědé kapky… veslují v&nbsp;rytmu kývajících se&nbsp;šíjí… a&nbsp;nadělal jsem tolik překlepů, že&nbsp;jsem vytáhl popsanou stránku a&nbsp;na čistou jsem opsal to, co&nbsp;jsem zatím napsal, a&nbsp;tak zčištěný jsem dál čekal se&nbsp;zvednutými prsty, jako bych chtěl začít hrát na&nbsp;klavír…, a&nbsp;dočkal jsem se… a&nbsp;vyťukal jsem větu, která se&nbsp;mi&nbsp;zjevila… zatímco kontrapunkt… pršícího vzlykotu… bubnuje nudou… A&nbsp;pak jsem čekal hodinu a&nbsp;ještě hodiny půl, ale už&nbsp;se&nbsp;mi&nbsp;žádné slovo, žádná věta nezjevila, kohoutek průtočnosti z&nbsp;mé hlavy se&nbsp;uzavřel… a&nbsp;tak jsem napsal svou první báseň, kterou jsem si&nbsp;četl znovu a&nbsp;zas a&nbsp;nemohl jsem se&nbsp;vynadivit a&nbsp;vyžasnout nad tím, co&nbsp;jsem byl nucen napsat… A&nbsp;tak jsem každou sobotu a&nbsp;neděli psal a&nbsp;odkrvoval si&nbsp;hlavu…</span></p>
          <p class="chunk" data-nb-ref-number="4" data-nb-words="1795" data-nb-chars="10183"><span class="idea" data-nb-ref-number="4" id="idea4" data-nb-words="1795" data-nb-chars="10183">Když jsem napsal takových volných veršů asi deset, přišlo mi, abych si&nbsp;je&nbsp;opsal, už&nbsp;originál a&nbsp;tři kopie, abych ty&nbsp;první knížečky probil sešívačkou, všechno v&nbsp;sobotu a&nbsp;v&nbsp;neděli, protože jedině ten čas byl volný psací stroj značky Underwood, a&nbsp;cítil jsem se&nbsp;sám u&nbsp;sebe básníkem, a&nbsp;byl jsem dosti dlouho i&nbsp;prvním čtenářem, protože jsem neměl nikoho, komu bych se&nbsp;pochlubil, co&nbsp;jsem napsal, jak prvními slovy jsem označkoval svůj svět, svoje město, tak jak jsem se&nbsp;tomu učil četbou básníka Giuseppe Ungarettiho, který mi&nbsp;ukázal, jak lze ze&nbsp;slov udělat báseň. Myslím, že&nbsp;druhou báseň jsem opět opsal ze&nbsp;skutečných obrazů… rád jsem hrával volejbal a&nbsp;jednou, když jsem nahrával míč nad síť, uviděl jsem sám sebe jako… kulového filka… Ten kulový filek mi&nbsp;nedal spát, až&nbsp;když jsem jej vynášel v&nbsp;mariáši, tak jsem si&nbsp;ho&nbsp;pořádně prohlédl a&nbsp;viděl jsem, že&nbsp;tam u&nbsp;hlavy, tam, kde já&nbsp;jsem měl volejbalový míč, ten filek má&nbsp;rolničku… a&nbsp;pak za&nbsp;čas jsem viděl sám sebe, jak tak rád chodím podle řeky, jak miluji rozpálený písek a&nbsp;cestu podle Labe, cestičku štětovanou rozpadající se&nbsp;opukou, která tak příjemně hřeje do&nbsp;bosých nohou… Pamatuji se, že&nbsp;tyhle obrazy už&nbsp;ve&nbsp;mně čekaly od&nbsp;středy, opakoval jsem si&nbsp;je, už&nbsp;oblečené do&nbsp;slov, která se&nbsp;dala vyřknout. A&nbsp;pak přišla sobota a&nbsp;nic mi&nbsp;nebránilo, abych poprvé si&nbsp;přinesl už&nbsp;s&nbsp;sebou v&nbsp;hlavě napsaná slova, souvětí, která, když jsem natočil bílou účtenku, na&nbsp;níž bylo zelenými písmenky napsáno Nymburský pivovar, společenstvo s&nbsp;ručením omezeným…, jsem tam psal, opisoval z&nbsp;hlavy a&nbsp;šeptajících napovídajících úst, toporně hledaje klapky, kterými bych vyjádřil to&nbsp;poselství, až&nbsp;konečně s&nbsp;tolika chybami, s&nbsp;tolika výměnami účtenek jsem napsal načisto… Po&nbsp;hrázi a&nbsp;po opuce, jak božský Mílek, s&nbsp;rolničkou v&nbsp;ruce se&nbsp;prochází kulový filek… A&nbsp;pak už&nbsp;ta&nbsp;miliardostěnná skutečnost, která mě&nbsp;obklopovala, vydávala se&nbsp;mi&nbsp;každou sobotu a&nbsp;neděli jen po&nbsp;kouskách, po&nbsp;fragmentech, a&nbsp;já jsem byl stydlivý, já&nbsp;jsem se&nbsp;tolik styděl za&nbsp;tu&nbsp;poctu, že&nbsp;jsem mohl, že&nbsp;mi&nbsp;bylo dopřáno to&nbsp;štěstí přibíjet jazykem a&nbsp;za jazyk slova psacím strojem na&nbsp;prchavou bílou desku účtenek, kterých jsem za&nbsp;ta&nbsp;léta v&nbsp;pivovaře spotřeboval kila, abych trpělivě znovu a&nbsp;zas se&nbsp;pokoušel o&nbsp;to, zač jsem se&nbsp;pokorně a&nbsp;cudně styděl… Tak jsem si&nbsp;vykročil do&nbsp;světa a&nbsp;poezie jako mladý pán, maloměšťan, v&nbsp;sobotu a&nbsp;v&nbsp;neděli vždycky olepený podle poslední módy, vždycky v&nbsp;oblečku, který mi&nbsp;šil pan Písařík v&nbsp;Praze, vždycky v&nbsp;kloboučku od&nbsp;firmy Čekan, taky v&nbsp;Praze, vždycky v&nbsp;parádních botičkách od&nbsp;firmy Kabele, taky z&nbsp;Prahy, vždycky v&nbsp;košilce šité na&nbsp;míru a&nbsp;s&nbsp;vybranou kravatou a&nbsp;vždycky s&nbsp;bílým kapesníčkem elegantně zastrčeným do&nbsp;kapsičky saka; a&nbsp;protože jsem nevěděl, co&nbsp;s&nbsp;rukama, vždycky jsem nosil jelenicové rukavice… Ale když jsem přišel na&nbsp;nymburské náměstí a&nbsp;když jsem se&nbsp;blížil večernímu nebo dopolednímu korzu, vždycky jsem se&nbsp;styděl a&nbsp;červenal zrovna tak, jako když jsem sám a&nbsp;samotinký psával ty&nbsp;svoje verše v&nbsp;opuštěné kanceláři nymburského pivovaru… Tak jsem si&nbsp;hrál se&nbsp;svým životem, zákonem odrazu jsem mnohodimenzionální skutečnost převáděl ve&nbsp;zkratce na&nbsp;jedno­dimenzionální řádky textu, hrál jsem si, i&nbsp;když se&nbsp;mi&nbsp;nechtělo žít, i&nbsp;když jsem byl zoufalý z&nbsp;toho, co&nbsp;jsem viděl, co&nbsp;se&nbsp;stalo mně a&nbsp;co se&nbsp;stalo i&nbsp;těm ostatním, hrál jsem si&nbsp;s&nbsp;větami… a&nbsp;na nic jiného jsem se&nbsp;netěšil než na&nbsp;onu chvíli, kdy budu samotinký sedět u&nbsp;psacího stroje a&nbsp;pokoušet se, zda jsem schopen vyzrcadlit klapkami té&nbsp;mašiny všechno to&nbsp;podstatné, a&nbsp;tak vítězit, i&nbsp;když jsem tolikrát byl bit…, protože můj učitel Ladislav Klíma mne vždycky nabádal, že&nbsp;každé vítězství se&nbsp;sestává jen a&nbsp;jen z&nbsp;bití… a&nbsp;to je&nbsp;ta&nbsp;boží hra, ta&nbsp;hra šílená a&nbsp;titěrná a&nbsp;někdy i&nbsp;blbá…, protože i&nbsp;opak všeho je&nbsp;pravdou… Tak čtyřicet let a&nbsp;více píšu na&nbsp;psacím stroji, nejvíce se&nbsp;mi&nbsp;ale chce psát, když jsem daleko, daleko od&nbsp;stroje, kdy myšlenky mi&nbsp;tečou na&nbsp;nebi, na&nbsp;městských zdech, na&nbsp;prchavé desce tekoucí řeky, kdy to&nbsp;ve&nbsp;mně myslí a&nbsp;měrou všech věcí je&nbsp;ta&nbsp;moje hlava, ty&nbsp;moje oči, do&nbsp;kterých a&nbsp;ze kterých šumí věty tak jako z&nbsp;láhve právě otevřené sodovky… Vyšel jsem si&nbsp;do&nbsp;světa a&nbsp;do hravého života jako mladý muž, ten, který když si&nbsp;chtěl učesat ty&nbsp;svoje vzpurné a&nbsp;husté vlasy, tak si&nbsp;do&nbsp;nich musel nalít hrsti brilantiny…, a&nbsp;končím teď jako starý pán, olysalý a&nbsp;s&nbsp;krutými vráskami podle úst, přemýšlím o&nbsp;posledních věcech člověka, které jsou taky hrou, odpalovací rampou, která mě&nbsp;vynese na&nbsp;oběžnou dráhu všech těch, kteří mne předešli. Ale i&nbsp;to je&nbsp;hra, nic víc než boží hra, šílená a&nbsp;titěrná a&nbsp;blbá… a&nbsp;krásná jako ty&nbsp;moje první nymburské verše… Po&nbsp;hrázi a&nbsp;po opuce, jak božský Mílek, s&nbsp;rolničkou v&nbsp;ruce se&nbsp;prochází kulový filek… A&nbsp;přece! A&nbsp;je v&nbsp;mém životě údobí, které kdybych mohl, chtěl bych žít ještě jednou. Chtěl bych žít ty&nbsp;čtyři roky u&nbsp;martinských pecí na&nbsp;Kladně, protože teprve teď, když se&nbsp;sám na&nbsp;sebe mohu podívat jako na&nbsp;třetí osobu, jistím, že&nbsp;ta&nbsp;moje pravá univerzita byla na&nbsp;Poldině huti, tady jsem se&nbsp;za&nbsp;ty&nbsp;čtyři roky zvolna dobral toho chápání a&nbsp;pochopení, že&nbsp;měřítkem hodnot je&nbsp;lidská práce a&nbsp;že hrdinové jsou ti, kteří ji&nbsp;dělají, tady na&nbsp;Poldince jsem se&nbsp;ukostřil ke&nbsp;skutečným tvůrcům hodnot. Tady jsem viděl a&nbsp;do mrtě chápal, kterak z&nbsp;ohromných pohoří starých a&nbsp;nepotřebných věcí z&nbsp;kovu se&nbsp;v&nbsp;martinských pecích dělá přesnými pracovními postupy ušlechtilá ocel, která se&nbsp;lije do&nbsp;ingotů, a&nbsp;z&nbsp;ingotů se&nbsp;válcují cágle, ze&nbsp;kterých se&nbsp;potom ve&nbsp;fabrikách dělají nové a&nbsp;užitečné stroje a&nbsp;přístroje a&nbsp;věci důležité pro lidskou společnost. Chtěl bych znova žít ty&nbsp;čtyři roky, kdy jsem s&nbsp;romantickým nadšením pracoval na&nbsp;této proměně šrotu v&nbsp;ocel a&nbsp;přitom současně viděl, jak minulost jedné epochy a&nbsp;její výrazové prostředky se&nbsp;mění v&nbsp;novou epochu naší společnosti… a&nbsp;za ta&nbsp;léta jsem si&nbsp;ani nepovšimnul, že&nbsp;se&nbsp;kvalitativně měním i&nbsp;já. Tady u&nbsp;martinských pecí bych si&nbsp;přál, abych do&nbsp;mrtě pochopil podstatu Slezských písní od&nbsp;Petra Bezruče i&nbsp;Ocel a&nbsp;dým Karla Sandburga, přál bych si, abych se&nbsp;ještě jednou okysličil lidmi, se&nbsp;kterými jsem pracoval a&nbsp;hovořil a&nbsp;kteří se&nbsp;stali mými přáteli, pro které práce na&nbsp;Poldovce byla anebo musela být jejich osudem, kteří viděli růst výsledky své práce před očima, práce, ke&nbsp;které měli hmatový vztah, protože téměř všechno muselo projít jejich rukama i&nbsp;mozkem. Rád jsem měl ty&nbsp;hutníky, pro které práce byla všechno, bez které si&nbsp;nedovedli svůj život představit, a&nbsp;tak jako já&nbsp;chodili i&nbsp;na nedělní šichty. Celá ta&nbsp;čtyři léta jsem na&nbsp;šichty procházel branou, nad kterou byl veliký znak, šifra ocelárny, medailónek krásné ženské hlavičky z&nbsp;profilu, jejíž kadeře byly připáleny třpytící se&nbsp;hvězdou, značka ušlechtilé oceli, do&nbsp;každého cáglu byla vtištěna tato hlavička, se&nbsp;kterou ocel putovala do&nbsp;všech koutů světa, hlavička, kterou nosí hokejisté SONP Kladno na&nbsp;prsou svých dresů… Tato Poldinka se&nbsp;mi&nbsp;často zjevuje i&nbsp;ve snách, protože visela i&nbsp;nad branou, kterou jsem čtyři roky chodil na&nbsp;tu&nbsp;moji univerzitu, kdy jsem musel změnit moji poetistickou poetiku v&nbsp;poetiku totálního realismu, protože skutečnost, kterou jsem viděl a&nbsp;žil, byla mojí novou poezií. A&nbsp;chtěl bych znovu prožít ty&nbsp;chvíle, kdy jsem usedal k&nbsp;psacímu stroji značky Perkeo, a&nbsp;bez háčků a&nbsp;bez čárek začal psát ty&nbsp;moje marginálie k&nbsp;mému tehdejšímu životu, tu&nbsp;moji první reportáž o&nbsp;Jarmilce, kdy jsem jistil, že&nbsp;mými hrdiny jsou lidé, kteří patří ke&nbsp;čtvrtému stavu, dělníci, kteří dovedou pracovat, a&nbsp;nejen to, dovedou se&nbsp;od&nbsp;srdce zasmát, je&nbsp;jim blízký nejen humor a&nbsp;groteska, ale i&nbsp;horor, protože kdo žije na&nbsp;Kladně, tak ví, že&nbsp;neštěstí na&nbsp;dolech i&nbsp;v&nbsp;hutích bývá dost a&nbsp;dost. Chtěl bych znovu si&nbsp;ozřejmit, proč ti&nbsp;lidé, se&nbsp;kterými jsem čtyři roky žil, že&nbsp;jsou tak hákliví na&nbsp;svoji čest, že&nbsp;dovedou rozeznávat mezi dobrem a&nbsp;zlem a&nbsp;milují ty, kteří dovedou makat a&nbsp;nenávidí lemply. Chtěl bych znovu žít s&nbsp;nosičkou svačin Jarmilkou a&nbsp;sdílet s&nbsp;ní nejen ten její osud, ale i&nbsp;to, že&nbsp;tam, kam přišla s&nbsp;tou svojí basou, tak každý měl pro ni&nbsp;vlídné slovo a&nbsp;dovedl se&nbsp;trpce usmát nad jejím oblečením a&nbsp;chybějícími zoubky. Ale pro mne by&nbsp;byla zase kráskou krásek, protože jsem ji&nbsp;měl opravdu rád. Teď, když se&nbsp;mohu podívat na&nbsp;sebe jako na&nbsp;třetí osobu a&nbsp;starého pána, jistím, že&nbsp;od&nbsp;té&nbsp;doby, kdy jsem byl na&nbsp;martinských pecích na&nbsp;Kladně, že&nbsp;měrou věcí je&nbsp;mi&nbsp;obyčejný člověk, že&nbsp;od&nbsp;té&nbsp;doby jsem si&nbsp;říkal raději než spisovatel zapisovatel, protože jsem si&nbsp;zapisoval jen ty&nbsp;mezní situace a&nbsp;události jako dobrý reportér. Proto teď, když se&nbsp;zamýšlím sám nad sebou a&nbsp;kladu si&nbsp;pošetilou otázku, Proč píši? tak jistím, že&nbsp;píšu vlastně pro všechny prosté lidi, pro všechny ty, se&nbsp;kterými jsem se&nbsp;setkal a&nbsp;se kterými jsem se&nbsp;hovorem vydával jim tak, jako oni mně. Teď i&nbsp;dodatečně jistím, že&nbsp;ty&nbsp;čtyři roky, když jsem jezdil autobusem do&nbsp;Kladna a&nbsp;nazpátek do&nbsp;Prahy, že&nbsp;jsem změnil nejen svoji poetiku, ale pozvolna jsem se&nbsp;změnil v&nbsp;jinačího člověka, jistil jsem, že&nbsp;pro mne se&nbsp;sice zastavil čas tam u&nbsp;Labe, v&nbsp;městečku, ve&nbsp;kterém se&nbsp;opravdu zastavil jen ten můj čas, ale tady na&nbsp;Kladně začal můj nový čas, jako bych sám sebe s&nbsp;ostatním šrotem vhodil do&nbsp;martinské pece a&nbsp;sám ze&nbsp;sebe udělal ne&nbsp;vzácnou ocel, ale takovou obyčejnou ocel, ze&nbsp;které se&nbsp;dělají mosty zavěšené nad řekou. Na&nbsp;Poldovce jsem též pochopil, že&nbsp;teprve chápáním toho druhého mohu pochopit sám sebe, že&nbsp;vedle mne pracují i&nbsp;ti druzí, jichž osudy jsou mnohem těžší, než byl můj osud, a&nbsp;přesto ani neceknou, pochopil jsem, že&nbsp;mezi lidmi existují spojité nádoby, a&nbsp;tak za&nbsp;ta&nbsp;čtyři léta jsem dokončil všech těch osm semestrů té&nbsp;mé&nbsp;pravé univerzity a&nbsp;proměnil jsem se&nbsp;nejen mentálně…, ale i&nbsp;zevně. Teď dodatečně jistím, že&nbsp;jsem pak přestal nosit kravaty a&nbsp;přestal jsem si&nbsp;žehlit kalhoty a&nbsp;přestal jsem si&nbsp;i&nbsp;žehlit desetikoruny tak, jak jsem si&nbsp;je&nbsp;žehlíval v&nbsp;sobotu v&nbsp;Nymburce, abych je&nbsp;pečlivě zasunul do&nbsp;tobolky, abych se&nbsp;předváděl, když v&nbsp;hospodě platím útratu…, dokonce jsem se&nbsp;přestal po&nbsp;holení pudrovat rýžovým pudrem tak jako v&nbsp;městečku, kde se&nbsp;zastavil ten můj čas… Stal jsem se&nbsp;obyčejným člověkem, bez smokingu, bez kravaty… Teď, když se&nbsp;dívám sám na&nbsp;sebe jako na&nbsp;třetí osobu, opravdu jistím, že&nbsp;kdybych mohl ještě jednou žít a&nbsp;vybrat si&nbsp;z&nbsp;těch mých zaměstnání…, tak nikoliv abych byl výpravčím v&nbsp;Kostomlatech u&nbsp;Nymburka, ale pomocný dělník na&nbsp;martinkách a&nbsp;denně viděl zářit nad branou Poldinku, medailónek krásné ženské hlavičky z&nbsp;profilu, jejíž kadeře jsou připálené třpytící se&nbsp;hvězdou…</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./about.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>