<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Hospodská historka">
    <meta name="apple-mobile-web-app-capable" content="yes">
    <title>Hospodská historka</title>
    <link rel="stylesheet" href="./style/style.min.css" media="screen" integrity="sha256-1cpg/RYkJEcZJuKsZ8cbs3M2r9kOplEXHcv5iqCbmLE=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Bohumil Hrabal: Život bez smokingu">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Život bez smokingu">
    <meta property="og:title" content="Život bez smokingu">
    <meta property="og:type" content="book">
    <meta property="og:book:author" content="Bohumil Hrabal">
    <meta property="twitter:title" content="Bohumil Hrabal: Život bez smokingu">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./zivot_bez_smokingu_011.html">
    <link rel="next" href="./zivot_bez_smokingu_013.html">
    <meta name="nb-order" content="8">
    <link rel="self" href="zivot_bez_smokingu_012.html">
    <meta name="nb-identifier" content="hrabal-zivot-bez-smokingu-d2be9f1">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3178" data-nb-chars="18363">
    <nav role="doc-toc">
      <ul class="plain section">
        <li><a href="zivot_bez_smokingu_005.html">Citát</a></li>
        <li><a href="zivot_bez_smokingu_006.html">Božské děti</a></li>
        <li><a href="zivot_bez_smokingu_007.html">Život bez smokingu</a></li>
        <li><a href="zivot_bez_smokingu_008.html">Autíčko</a>
          <ol class="headings-toc">
            <li><a href="zivot_bez_smokingu_008.html#prolog">Prolog</a></li>
            <li><a href="zivot_bez_smokingu_008.html#1">1</a></li>
            <li><a href="zivot_bez_smokingu_008.html#2">2</a></li>
            <li><a href="zivot_bez_smokingu_008.html#3">3</a></li>
            <li><a href="zivot_bez_smokingu_008.html#4">4</a></li>
            <li><a href="zivot_bez_smokingu_008.html#5">5</a></li>
            <li><a href="zivot_bez_smokingu_008.html#6">6</a></li>
            <li><a href="zivot_bez_smokingu_008.html#7">7</a></li>
            <li><a href="zivot_bez_smokingu_008.html#8">8</a></li>
            <li><a href="zivot_bez_smokingu_008.html#9">9</a></li>
            <li><a href="zivot_bez_smokingu_008.html#epilog">Epilog</a></li>
          </ol>
        </li>
        <li><a href="zivot_bez_smokingu_009.html">Rukověť pábitelského učně</a></li>
        <li><a href="zivot_bez_smokingu_010.html">Dandy v&nbsp;montérkách</a></li>
        <li><a href="zivot_bez_smokingu_011.html">Dovolená</a></li>
        <li><a href="zivot_bez_smokingu_012.html">Hospodská historka</a></li>
        <li><a href="zivot_bez_smokingu_013.html">Moje Libeň</a></li>
        <li><a href="zivot_bez_smokingu_014.html">Proč píšu?</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zivot_bez_smokingu_011.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="18"><span class="idea" data-nb-ref-number="1" id="idea1" data-nb-words="2" data-nb-chars="18">Hospodská historka</span></h1>
        <section>
          <p class="chunk" data-nb-ref-number="2" data-nb-words="2779" data-nb-chars="16048"><span class="idea" data-nb-ref-number="2" id="idea2" data-nb-words="2779" data-nb-chars="16048">Sedím u&nbsp;Zlatého tygra, hraji si&nbsp;s&nbsp;papírovým táckem a&nbsp;znovu a&nbsp;zase se&nbsp;nemohu nasytit emblému, dva černí tygříci se&nbsp;otáčejí v&nbsp;mých prstech, jako vždycky podvědomě ohýbám rožky účtenky, nejdřív jeden, pak druhý, po&nbsp;třetím pivě třetí a&nbsp;pak čtvrtý, někdy když mi&nbsp;přinese to&nbsp;první pivo Bohouš, vytáhne z&nbsp;bílé bundičky proužek bílého papíru, kde už&nbsp;dopředu mi&nbsp;s&nbsp;úsměvem ohne rožek té&nbsp;účtenky, sedím se&nbsp;společností, kdekoliv si&nbsp;usednu, tak tam je&nbsp;moje společnost, je&nbsp;to&nbsp;můj rituál, a&nbsp;nejen můj, ale všech lidí, kteří přicházejí na&nbsp;pivo, že&nbsp;stůl tvoří společnost, která hovoří. Jsou to&nbsp;takové besedy u&nbsp;hostinského stolu, besedy, na&nbsp;kterých hovorem se&nbsp;člověk adaptuje ze&nbsp;stressových denních situací, nebo se&nbsp;jen tak klábosí, ale i&nbsp;to je&nbsp;adaptace, možná, když je&nbsp;člověku nejmizerněji, tak ho&nbsp;nejvíce hojí banální hovor o&nbsp;banálních záležitostech a&nbsp;událostech, někdy sedávám a&nbsp;zarytě mlčím, vůbec při prvním pivě dávám sdostatek najevo, že&nbsp;mi&nbsp;je&nbsp;nepříjemné odpovědět na&nbsp;jakoukoliv otázku, tak se&nbsp;těším na&nbsp;to&nbsp;první pivo, tak mi&nbsp;to&nbsp;trvá jistou chvilku, než se&nbsp;přizpůsobím té&nbsp;tyransky hlučné hospodě, než se&nbsp;vyladím na&nbsp;tolik hostů, tolik hovoru, každý jako by&nbsp;chtěl, aby to, co&nbsp;on&nbsp;říká, bylo slyšeno, každý si&nbsp;v&nbsp;téhle hospodě myslí, že&nbsp;co&nbsp;on&nbsp;právě říká, je&nbsp;pozoruhodné, a&nbsp;tak to&nbsp;svoje banální poselství huláká, já&nbsp;patřím taky do&nbsp;těchhle křiklounů, po&nbsp;druhém pivě taky to, co&nbsp;říkám, považuji za&nbsp;velice důležité, a&nbsp;proto křičím, mám zbystřené oko a&nbsp;hulákám ty&nbsp;svoje věty domnívaje se&nbsp;bláhové, že&nbsp;tohle musí slyšet nejen můj stůl, ale snad celý svět. Tak sedím a&nbsp;hraji si&nbsp;neustále nervózně s&nbsp;papírovými tácky, držím jich třeba deset, jako karty, míchám je, pouštím je&nbsp;shora na&nbsp;stůl, upíjím piva, ale hned zase si&nbsp;hraji s&nbsp;tácky a&nbsp;s&nbsp;účtenkou. Teď jsem tady, ne&nbsp;sám, ale nevměšuji se&nbsp;do&nbsp;hovoru, jen naslouchám. Vlastně kolik desítek tisíc besed jsem už&nbsp;takhle udělal, kolik desetitisíc lidí jsem vystřídal v&nbsp;těch mých hospodách, kolik desítek tisíc lidí jsem možná umazal svým ne&nbsp;hovorem, ale dialogem, který někdy vyústil v&nbsp;přednášku zpravidla ne&nbsp;moji, ale těch druhých, kdy nakonec jsme všichni ztichli a&nbsp;naslouchali příběhu, který tak, jak byl vyprávěn, nebyl hostinským blábolem, ani hospodským kecem, ale jak zasvěceně říkal Eman Frynta, hospodskou historkou. Pan Ruis, violista Dvořákova kvarteta, dovyprávěl o&nbsp;posledním koncertu v&nbsp;Bílině, jak město bylo smutné a&nbsp;ošuntělé, oprýskané počasím a&nbsp;nedbalostí, jak náměstím procházeli cikáni, několik opilců, ale večer na&nbsp;radnici přišli slušně oblečení lidé a&nbsp;Bílina se&nbsp;změnila v&nbsp;pozorné posluchače, kteří byli dojati. Vedle mne se&nbsp;bavili hosté o&nbsp;houbách, o&nbsp;ryzcích, čekal jsem, až&nbsp;řeknou to&nbsp;podstatné, ale nikdo to&nbsp;podstatné o&nbsp;ryzcích neřekl, dovolil jsem se&nbsp;a&nbsp;pravil jsem… Pánové, tak ryzec je&nbsp;mystická houba, je&nbsp;krásně ryšavá, soustředné zelenkavé kruhy obsahují mystické poslání té&nbsp;houby, protože ty&nbsp;zelenkavé, stále se&nbsp;zužující kruhy se&nbsp;vysoustruhují u&nbsp;každého ryzce v&nbsp;zelený pupík, tečku středu těch zmenšujících se&nbsp;soustředných zelených kruhů, a&nbsp;ta tečka uprostřed klobouku ryzce je&nbsp;střed myšlení, je&nbsp;to, nač se&nbsp;dívají buddhističtí kněží, na&nbsp;svůj pupek, kterým se&nbsp;navlíkají pupečními šňůrami nazpátek až&nbsp;k&nbsp;prvnímu břichu naší pramáti, první ženy, která měla hladké břicho, počátek lidského rodu, to&nbsp;všechno, pánové, povídám, lze vyčíst jako poselství ze&nbsp;souřadných zelených kruhů ryšavého ryzce, obsahujících to&nbsp;nejryzejší základní symbolično lidského začátku a&nbsp;přítomnosti… Ale pánové, vy&nbsp;kteří rádi jíte, tak vám dám recept, jak si&nbsp;španělští dřevorubci připravují v&nbsp;lese ryzce. Vrstva klobásy, pak vrstva ryzců, pak krájená paprika, pak vrstva špeku, pak krájená rajčata a&nbsp;pak vrstva klobásy a&nbsp;ryzců, tak vrstva za&nbsp;vrstvou, až&nbsp;nakonec ta&nbsp;klobása, všechno se&nbsp;zapeče na&nbsp;ohni a&nbsp;nakonec, když je&nbsp;to&nbsp;hotovo, může se&nbsp;to&nbsp;posypat strouhaným sýrem… A&nbsp;já jsem křičel ta&nbsp;dvě poselství, protože jednak by&nbsp;mě&nbsp;nebylo slyšet a&nbsp;jednak jsem měl dojem, že&nbsp;tohle musím křičet, aby to&nbsp;bylo slyšet nejen v&nbsp;Praze, ale v&nbsp;celém kraji, v&nbsp;zemi, v&nbsp;Evropě, proto tak rád bláhově křičívám, když si&nbsp;myslím, že&nbsp;to, co&nbsp;je&nbsp;ve&nbsp;mně, patří všem… A&nbsp;pan Ruis vyprávěl, jak Dvořákovo kvarteto hrálo ve&nbsp;Švédsku jen českou hudbu, jen ten Dvořákův kvartet, když mu&nbsp;umřely děti, a&nbsp;nakonec Z&nbsp;mého života… a&nbsp;najednou se&nbsp;ozval vzlyk a&nbsp;pláč, všichni se&nbsp;otáčeli, a&nbsp;pak, když koncert skončil, tak tam byla manželka doktora, který emigroval, a&nbsp;říkala panu Ruisovi v&nbsp;šatnách, že&nbsp;musí domů, že&nbsp;neviděla maminku, že&nbsp;musí domů nebo tady umře, i&nbsp;když má&nbsp;všechno včetně mercedesa, že&nbsp;musí domů, musí vidět Prahu a&nbsp;maminku a&nbsp;přátele… A&nbsp;tohle řekl tichounce pan Ruis a&nbsp;všichni zmlkli a&nbsp;bylo slyšet nakřáplý krásný hlas pana Ruise, a&nbsp;pak se&nbsp;hovor přenesl na&nbsp;Stravinského, který měl pořád na&nbsp;zdi tři svaté hudebníky, tři jeho patrony, Weberna, Schoenberga a&nbsp;Berga… A&nbsp;já jsem čekal na&nbsp;moji chvíli, na&nbsp;pootevřené dveře hovoru, jak tam vrazím koleno a&nbsp;řeknu to, o&nbsp;čem, jak vždy myslím, by&nbsp;měl vědět nejen tenhle stůl, ale celá hospoda, a&nbsp;nejen celá hospoda, ale celé město, země, svět… A&nbsp;když jsem vrazil koleno mezi pootevřené dveře, kudy proletěl andělíček, povídám hlasitě… Tak pánové, poslouchám dopoledne vídeňský rozhlas a&nbsp;tam doplnil život Weberna jeho zeťák… Když prošla a&nbsp;končila válka v&nbsp;Rakousku a&nbsp;americký armády prošly Lincem, tak byl zákaz vycházení… a&nbsp;zeťák Weberna, když večer přišel k&nbsp;nim sám Webern, kterej nevěděl, kdo to&nbsp;je&nbsp;Webern, dokonce sám Webern ještě nevěděl, že&nbsp;on&nbsp;je&nbsp;ten slavnej Webern, tak zeťák povídá, tatínku, tady jsem vám schoval osm cigaret, vy&nbsp;jste vášnivěj kuřák, tady je&nbsp;máte, a&nbsp;Webern byl dojatej k&nbsp;slzám a&nbsp;povídá, tak jsem tak šťastnej, že&nbsp;jsem dal dceru tobě, že&nbsp;mám tak hodnýho zeťáka a&nbsp;moje dcera muže, a&nbsp;já si&nbsp;hned jednu zapálím, já&nbsp;to&nbsp;nevydržím, ale jeho dcera a&nbsp;zeťák povídají, tatínku, jděte si&nbsp;zapálit na&nbsp;chodbu, jsou tady děti, a&nbsp;tak Webern vyšel na&nbsp;chodbu, ale pak si&nbsp;řekl, ten kouř se&nbsp;natáhne do&nbsp;pokoje, kde spějí moji vnuci, a&nbsp;když mám tak hodnýho zeťáka, tak si&nbsp;zakouřím na&nbsp;balkónku, venku. A&nbsp;vyšel do&nbsp;tmy a&nbsp;tam si&nbsp;lačně dal do&nbsp;úst cigaretu, chvějící se&nbsp;rukou škrt sirkou, a&nbsp;když si&nbsp;dal první nadechnutí nikotinu a&nbsp;lahodnýho kouře, na&nbsp;který čekal tak dlouho, tak třeskla rána a&nbsp;Webern se&nbsp;skácel, a&nbsp;když přišli, tak našli mrtvýho Weberna, jeho první nadechnutí bylo i&nbsp;to poslední, poslední šluk, který přišel tak draho, nějaký voják na&nbsp;stráži vystřelil, protože byl zákaz světla a&nbsp;ohně, a&nbsp;zastřelil Weberna… ale pozor, pánové, mystické propojení událostí nekončilo! Ten voják byl velice nešťastný, že&nbsp;zastřelil skoro omylem Weberna, a&nbsp;když se&nbsp;vrátil do&nbsp;Ameriky, tak se&nbsp;léčil, ten Webern ho&nbsp;tak zranil, že&nbsp;třetím rokem už&nbsp;byl na&nbsp;psychiatrii, a&nbsp;pátým rokem po&nbsp;tom, co&nbsp;zastřelil Weberna, tak se&nbsp;zastřelil taky… A&nbsp;pan Marysko byl dojatý, a&nbsp;pak mi&nbsp;řekl, až&nbsp;když jsme chtěli jít domů, mi&nbsp;řekl… Ten příběh s&nbsp;tím Webernem jsi mi&nbsp;neměl říkat… to&nbsp;mi&nbsp;řekl pan Marysko, který tak nadával na&nbsp;Weberna, kdo to&nbsp;má&nbsp;hrát, zatímco pan Ruis tvrdil, že&nbsp;on&nbsp;má&nbsp;Weberna rád a&nbsp;že ho&nbsp;rád hraje, a&nbsp;pan Hampl, grafik, podpořil pana Ruise, že&nbsp;on&nbsp;dokonce miluje Weberna jen proto, že&nbsp;mu&nbsp;vůbec nerozumí… A&nbsp;já jsem seděl u&nbsp;Zlatého tygra, rozhlížel jsem se&nbsp;po&nbsp;tvářích hostů, a&nbsp;ano, žádnej blábol, žádný hospodský kec, ale tahle ukřičená hospoda je&nbsp;maličká univerzita, kde pod dojmem piva si&nbsp;lidé říkají příběhy a&nbsp;události, které zraňují duši a&nbsp;nad hlavu v&nbsp;podobě cigaretového kouře se&nbsp;vznáší veliký otazník absurdnosti a&nbsp;podivuhodnosti lidského života… Mlčel jsem, ten ryzec a&nbsp;soustředěné zelené kruhy, ta&nbsp;zelená tečka uprostřed ryšavého klobouku ryzce, ten omfalos, pupek světa, kterým lze jít nazpátek až&nbsp;k&nbsp;hladkému břichu pramáti Evy… tak v&nbsp;zadumání, uprostřed hovoru, který jsem nevnímal, jsem proběhl nazpátek až&nbsp;do&nbsp;dětství, kdy jsem byl poprvně v&nbsp;hostinci, který mi&nbsp;učaroval tak, že&nbsp;hospoda se&nbsp;stala mým osudem. Tatínek mne brával s&nbsp;sebou, na&nbsp;motocyklu Laurin a&nbsp;Klement, když vyjížděl jako správce pivovaru po&nbsp;těch pivovarských hospodách, kam pivovar dodával pivo, jezdili jsme po&nbsp;vesnicích a&nbsp;městečkách, pamatuji si, že&nbsp;mi&nbsp;pokaždé ta&nbsp;hospoda připadala opuštěná, dopoledne a&nbsp;odpoledne tak smutná, skoro bez hostů, vždycky v&nbsp;každé té&nbsp;venkovské hospodě bylo přítmí a&nbsp;zářila tam mdle jen pípa, ta&nbsp;výčepní stolice, tatínek hostinským dělal daně, sedával v&nbsp;kuchyni a&nbsp;já jsem seděl ve&nbsp;výčepu, skoro vždycky ve&nbsp;výčepu bylo chladno, pil jsem ale limonádu, jednu limonádu za&nbsp;druhou, tu&nbsp;krásně červenou a&nbsp;žlutou limonádu, která šuměla ve&nbsp;sklenicích, několik hostů sedělo v&nbsp;přítmí a&nbsp;jen to, že&nbsp;zdvihli sklenici s&nbsp;pivem nebo do&nbsp;sebe obrátili sklenku, nasvědčovalo tomu, že&nbsp;tam někde sedí člověk, někteří kouřili, sirka zaplála, a&nbsp;já jsem byl šťasten v&nbsp;těch hospodách, někdy mě&nbsp;zvali do&nbsp;kuchyně za&nbsp;výčepem, tam skoro vždycky byla hostinská a&nbsp;mně se&nbsp;zdála nesmírně unavená, dokonce ty&nbsp;hostinské špatně chodily, opíraly se&nbsp;o&nbsp;nábytek, zvedly se&nbsp;ze&nbsp;židle, jako by&nbsp;měly revma, a&nbsp;já jsem dostával polívky, dršťkové polívky a&nbsp;guláš, a&nbsp;zase jsem dosyta pil limonádu červenou a&nbsp;žlutou, jednu limonádu za&nbsp;druhou, na&nbsp;stole před tatínkem se&nbsp;oslnivě leskla lejstra, z&nbsp;prstů tatínka vzlínal kouř cigarety, modrý kouř egyptek, jiné jsem tatínkovi nekupoval než egyptky, tatínkův hlas byl vemlouvavý, tichý a&nbsp;naléhavý, hostinský seděl a&nbsp;jen naslouchal tomu, co&nbsp;mu&nbsp;tatínek radil, a&nbsp;já jsem nevěděl, o&nbsp;čem se&nbsp;ti&nbsp;dva baví, jako by&nbsp;mluvili cizí řečí, vždycky ale měl hostinský něco v&nbsp;nepořádku, tak nějak to&nbsp;bylo jako se&nbsp;mnou ve&nbsp;škole, tatínek byl ten učitel a&nbsp;já jsem byl ten žák, který neměl v&nbsp;pořádku domácí úkol, taky se&nbsp;díval pan hostinský do&nbsp;země, bál se&nbsp;tatínkovi podívat do&nbsp;očí, ale tatínkův hlas dodával naději, dodával hostinskému kuráž, takže nakonec se&nbsp;všichni smáli a&nbsp;dlouho si&nbsp;podávali ruce, dívali se&nbsp;sobě do&nbsp;očí, tatínek nechával lejstra na&nbsp;stole, a&nbsp;vždycky hostinský vnutil tatínkovi lahvičku nebo dvě kořalky, pak nás vyprovodili ven, pomohli roztlačit motocykl a&nbsp;já jsem věděl, že&nbsp;když jsme odjeli, tak si&nbsp;celá hospoda oddychla od&nbsp;tatínka, který proto asi byl správcem, protože přinášel něco smutného panu hostinskému, něco, čeho se&nbsp;pan hostinský bál… A&nbsp;já jsem v&nbsp;další hospodě zase pil červenou a&nbsp;žlutou limonádu, jednu za&nbsp;druhou, za&nbsp;rok už&nbsp;jsem se&nbsp;bál vejít do&nbsp;kuchyně, jen jsem seděl v&nbsp;šenku a&nbsp;skrz zasklené dveře jsem naslouchal, jak tatínkův hlas cosi nepříjemného připomíná panu hostinskému, který se&nbsp;brání, cosi zase namítá na&nbsp;svoji obranu, někdy hostinský vyběhl do&nbsp;šenku, nalil si&nbsp;štamprle a&nbsp;zase se&nbsp;vrátil bledý nazpátek do&nbsp;kuchyně, tatínek ho&nbsp;bral za&nbsp;rameno a&nbsp;cosi mu&nbsp;domlouval vlídným hlasem, tak jako mně něžně domlouval, abych se&nbsp;víc učil, abych nechal lumpáren, a&nbsp;co ze&nbsp;mne bude, když se&nbsp;budu špatně učit? A&nbsp;tak jsem jezdil s&nbsp;tatínkem rád, po&nbsp;škole jsem s&nbsp;ním vyjížděl a&nbsp;hlavně o&nbsp;prázdninách, každý den jsem objel s&nbsp;tatínkem ty&nbsp;jeho hospody po&nbsp;nymburském okrese, znal jsem je&nbsp;už&nbsp;zpaměti, ohromila mě&nbsp;ale nejvíc hospoda U&nbsp;města Kolína v&nbsp;Lysé, tam byla tak sprostá hostinská, že&nbsp;tatínek se&nbsp;červenal, ta&nbsp;se&nbsp;smála, mávla rukou a&nbsp;všechno hrála do&nbsp;autu, všechny ty&nbsp;starosti o&nbsp;pivo a&nbsp;daně. A&nbsp;já jsem seděl v&nbsp;šenku, kde bylo slunce a&nbsp;kde byl veliký asparágus a&nbsp;šicí stroj, a&nbsp;pil jsem jednu červenou limonádu za&nbsp;druhou a&nbsp;mezi to&nbsp;limonádu žlutou a&nbsp;s&nbsp;rozkoší jsem naslouchal, jaká zakázaná sprostá slovíčka užívala paní hostinská, která ale, když vešla do&nbsp;šenku, aby mi&nbsp;podala další limonádu s&nbsp;pakunkem, pohladila mě, a&nbsp;když se&nbsp;na&nbsp;mne podívala, tak měla krásné oči, do&nbsp;kterých jsem se&nbsp;vešel celý. V&nbsp;jiných hospodách jsem už&nbsp;obešel celý lokál, taneční sál a&nbsp;divadelní sál, chodil jsem na&nbsp;zahradu, kde byl kuželník, kde byly stoly, ohromila mne hospoda, která patřila panu Hugo Šmolkovi, židovi, jehož děti měly tak husté vlasy, tak husté vrkoče, že&nbsp;obličej bylo sotva vidět, pan Šmolka byl ostříhaný na&nbsp;ježka a&nbsp;měl černé vlasy, které mu&nbsp;na&nbsp;čele šly skoro až&nbsp;k&nbsp;obočí, a&nbsp;jeho paní se&nbsp;neustále a&nbsp;pokaždé třpytila potem, leskla se, jako by&nbsp;byla namazaná olejem nebo sádlem, dokonce i&nbsp;šaty jako by&nbsp;měla potažené tukem, sádlem. A&nbsp;tak jsem si&nbsp;zamiloval hostince a&nbsp;hospody a&nbsp;docela jsem byl nesvůj, když mne tatínek vzal do&nbsp;restaurace, kde byly ubrusy, a&nbsp;když byl i&nbsp;číšník v&nbsp;černých šatech, tady jsem seděl zakřiknutý, a&nbsp;když to&nbsp;šlo, tak jsem se&nbsp;raději procházel před restaurací, než přišel tatínek a&nbsp;než jsme zase odjeli do&nbsp;vesnické hospody… ty&nbsp;vesnické hospody, kde mě&nbsp;už&nbsp;znali tak, jako bych patřil do&nbsp;rodiny, tam jsem byl šťasten, procházel jsem celou tou hospodou, někdy jsem zašel i&nbsp;na dvůr a&nbsp;do chlívů, některá hospoda, a&nbsp;tu jsem měl nejraději, měla ještě navíc řeznictví, dostával jsem točený salám, to&nbsp;bylo moje, pít jednu limonádu za&nbsp;druhou a&nbsp;jíst k&nbsp;tomu salám… Když jsem už&nbsp;studoval na&nbsp;té&nbsp;reálce, tak už&nbsp;jsem pil pivo. Kam jsme s&nbsp;tatínkem přijeli, tam jsem dělal reklamu na&nbsp;pivo. Pil jsem jedno pivo za&nbsp;druhým a&nbsp;liboval jsem si, hlasitě jsem říkal, jak chutné a&nbsp;výborné je&nbsp;tohle pivo, tak jsem to&nbsp;říkal a&nbsp;tak jsem s&nbsp;chutí pil pivo, že&nbsp;se&nbsp;tomu divili nejen hostinští, ale i&nbsp;hosté… A&nbsp;tak jsem jezdil po&nbsp;těch samých hospodách a&nbsp;pil jsem jedno pivo za&nbsp;druhým a&nbsp;tatínek dál tím svým tichým hlasem s&nbsp;hostinským řešil problémy s&nbsp;výstavem piva a&nbsp;daněmi, pokaždé něco nebylo v&nbsp;pořádku, ale já&nbsp;jsem seděl ve&nbsp;výčepu a&nbsp;bavil jsem se&nbsp;po&nbsp;třetím pivě s&nbsp;hosty, ale nejraději&nbsp;jsem jezdíval s&nbsp;tatínkem do&nbsp;Kolína k&nbsp;Vodvárkům na&nbsp;Zálabí, tady už&nbsp;od&nbsp;rána bylo veselo a&nbsp;pan Vodvárka byl světový člověk, vždycky v&nbsp;dobré náladě a&nbsp;tatínek tady nic nemusel připomínat, nic vyčítat, protože pan Vodvárka, ten byl a&nbsp;je pro mne vrchol i&nbsp;dneska. Když přijel do&nbsp;Nymburka tenhle pan Vodvárka, tak se&nbsp;tatínek lekal, když musel s&nbsp;ním do&nbsp;Prahy, to&nbsp;pro mne byla úžasná událost, jen jsme dojeli ke&nbsp;Šmelhausům, nikam jinam jsme každého čtvrt roku nejezdili do&nbsp;Prahy než ke&nbsp;Šmelhausům, jen jsme vešli do&nbsp;sálu, pan Vodvárka přilepil houslistovi stokorunu na&nbsp;čelo, a&nbsp;od té&nbsp;doby každého čtvrt roku, jen jsme vešli, už&nbsp;nám hrála hudba Kolíne, Kolíne… a&nbsp;pak jsme seděli a&nbsp;tatínek každou hodinu připomínal, že&nbsp;už&nbsp;je&nbsp;čas jet domů, ale pan Vodvárka tančil a&nbsp;zpíval, rozdával úsměvy, vtipy a&nbsp;já jsem seděl, a&nbsp;čím víc jsem pil, tím víc jsem se&nbsp;objímal s&nbsp;každým, kdo potřásl rukou panu Vodvárkovi, a&nbsp;tak jsme se&nbsp;veselili u&nbsp;Šmelhausů, až&nbsp;když zavírali, a&nbsp;tatínek byl nešťastný, protože nemohl tolik pít, protože řídil motocykl a&nbsp;později škodovku, a&nbsp;trnul, kam se&nbsp;to&nbsp;dostal, protože pan Vodvárka, vždycky, když jednou za&nbsp;čtvrt roku přijel, tak vždycky sliboval, že&nbsp;nejdříve musejí všechno zařídit v&nbsp;Pivovarském domě, a&nbsp;pak jen na&nbsp;chviličku ke&nbsp;Šmelhausům… a&nbsp;tak nás vyprovázela po&nbsp;schodech od&nbsp;Šmelhausů hudba až&nbsp;na&nbsp;ulici, a&nbsp;když jsme se&nbsp;vraceli, tak za&nbsp;úsvitu pan Vodvárka ještě v&nbsp;Nehvizdech vzbudil hostinského a&nbsp;ještě tam jsme pili zase pivo a&nbsp;kávu a&nbsp;pan Vodvárka nechal vzbudit muzikanty a&nbsp;ti nám hráli, a&nbsp;pan Vodvárka ještě vzbudil obchodníka a&nbsp;skoupil čokolády a&nbsp;rozdával je&nbsp;ženským, které taky pozval, když napřed zatloukl na&nbsp;okna a&nbsp;pozval všechny lidi dobrého srdce a&nbsp;hudba hrála a&nbsp;zpívalo se&nbsp;a&nbsp;tatínek seděl a&nbsp;díval se&nbsp;na&nbsp;hodinky a&nbsp;trnul, že&nbsp;za&nbsp;dvě hodiny musí být zase v&nbsp;účtárně pivovaru… A&nbsp;tyhle řetězy hostinců z&nbsp;dětství a&nbsp;jinošství, a&nbsp;potom moje hospody v&nbsp;Nymburce, kam jsem chodil každou sobotu a&nbsp;v&nbsp;neděli dopoledne a&nbsp;odpoledne hrát piliár, ta&nbsp;moje hospoda Pod mostem u&nbsp;Pospíšilů, kde jsem hrál na&nbsp;klavír, kde jsme hráli s&nbsp;mládenci ze&nbsp;Zálabí karty, s&nbsp;mými přáteli na&nbsp;život a&nbsp;na smrt, s&nbsp;obyčejnými kluky a&nbsp;mládenci z&nbsp;baráčků ze&nbsp;Zálabí, a&nbsp;potom ty&nbsp;moje hospody a&nbsp;hostince a&nbsp;hotýlky, když jsem jezdil Čechami jako pojišťovák, a&nbsp;potom ty&nbsp;moje denní hostince, když jsem jezdil s&nbsp;galanterním zbožím po&nbsp;půlce Čech a&nbsp;nabízel to&nbsp;svoje zboží za&nbsp;firmu Harry Karel Klofanda, každý den v&nbsp;hostinci na&nbsp;oběd, na&nbsp;večeři a&nbsp;ráno na&nbsp;snídani, když jsem nejraději&nbsp;spal v&nbsp;docela obyčejných hotelích, a&nbsp;potom ta&nbsp;moje Praha, kde jsem denně musel být v&nbsp;hostincích Libně, Žižkova a&nbsp;Vysočan a&nbsp;Malé Strany a&nbsp;Starého Města, vlastně celé čtvrtstoletí jsem obědval jen v&nbsp;těch mých hostincích, málokdy, spíš omylem jsem se&nbsp;dostal do&nbsp;pořádné restaurace, do&nbsp;hotelu, tam jsem byl vždycky nerad, dokonce jsem tam byl nesmělý a&nbsp;vzpamatoval jsem se, až&nbsp;když jsem vyšel ven a&nbsp;zašel do&nbsp;první hospody, tady mi&nbsp;bývalo dobře, tady byli moji lidé, tady byli mí&nbsp;pinglové a&nbsp;vedoucí, s&nbsp;nimi jsem uzavíral přátelství, tady jsem byl doma, v&nbsp;rodině…</span></p>
          <p class="chunk" data-nb-ref-number="3" data-nb-words="397" data-nb-chars="2297"><span class="idea" data-nb-ref-number="3" id="idea3" data-nb-words="397" data-nb-chars="2297">Sedím teď u&nbsp;Zlatého tygra, tak jsem proběhl nazpátek po&nbsp;těch mých hospodách, teď jsem se&nbsp;dozvěděl sám na&nbsp;sobě, že&nbsp;vlastně to&nbsp;začalo s&nbsp;tatínkem, kdy jsem s&nbsp;ním jezdil, abych já&nbsp;pil jednu limonádu za&nbsp;druhou a&nbsp;tatínek aby dával dohromady účty a&nbsp;daně nešťastných hostinských, které nebyly vždycky v&nbsp;pořádku. Teď sedím u&nbsp;Zlatého tygra, usmívám se, tuhle dlouhou chvíli jsem nikoho neslyšel, jako bych seděl někde v&nbsp;tichém lese, protože jsem proběhl hospodami mého života nazpátek až&nbsp;k&nbsp;té první hospodě na&nbsp;nymburském venkově. Pan Ruis, teď jej slyším, vyprávěl… A&nbsp;tak jsme přiletěli do&nbsp;Kodaně, čekaly na&nbsp;nás dvě auta, poprvně jsme přijali nabídku za&nbsp;Dvořákovo kvarteto, aniž jsme věděli, kdo si&nbsp;nás objednal, kdo nám tak královsky zaplatil. A&nbsp;auta s&nbsp;námi jela už&nbsp;večerem, už&nbsp;jsme vyjeli za&nbsp;Kodaň, dva páni, každý v&nbsp;jednom autě, byli černě oblečení v&nbsp;redingotech, byli klidní, a&nbsp;přijeli jsme před velikou budovu, otevřela se&nbsp;brána, zvedly se&nbsp;mříže a&nbsp;naše auta vjela na&nbsp;nádvoří, a&nbsp;podle mříží v&nbsp;oknech jsme viděli, že&nbsp;za&nbsp;chvilku vystoupíme v&nbsp;kriminále. A&nbsp;pak jsme seděli u&nbsp;ředitele věznice a&nbsp;měli jsme švédský stůl a&nbsp;pití, a&nbsp;pak, když přišel čas, vešli jsme do&nbsp;vězeňské kaple, a&nbsp;tam byli vězni a&nbsp;naladili jsme nástroje a&nbsp;hráli jsme zase… Dvořákův kvartet a&nbsp;pak Z&nbsp;mého života, a&nbsp;jak jsme hráli, tak bylo ticho, a&nbsp;věděli jsme, že&nbsp;hrajeme před obecenstvem, jaké jsme nikdy neměli, když jsme skončili, tak netleskali, všichni seděli a&nbsp;byli hluboce zasaženi, zvedli jsme se, odcházeli, klaněli jsme se, ale vězňové seděli dál, podpírali si&nbsp;dlaněmi bradu, nebo měli obličeje v&nbsp;dlaních… to&nbsp;bylo naše nejlepší obecenstvo, zrovna takové obecenstvo, jako když jsme loni hráli v&nbsp;Oxfordu, všechno ve&nbsp;fracích, uklonili jsme se&nbsp;a&nbsp;odcházeli jsme, otočili jsme se&nbsp;a&nbsp;diváci jen stáli, byli zasaženi zrovna tak, jako vězňové v&nbsp;Kodani, kterým jsme hráli to&nbsp;samé, Dvořákův kvartet, když mu&nbsp;umřely děti, Z&nbsp;mého života Smetany a&nbsp;kvartet Janáčkův, tak jsme to&nbsp;hráli, a&nbsp;tak hluboká to&nbsp;byla a&nbsp;je hudba, naše hudba, že&nbsp;tak jak v&nbsp;Oxfordu, tak v&nbsp;kodaňské věznici se&nbsp;posluchači neodvážili porušit svou mystickou jednotu s&nbsp;hudbou jediným tlesknutím. Pánové, co&nbsp;to&nbsp;vlastně je&nbsp;hudba, čím na&nbsp;nás působí? V&nbsp;podstatě ničím… a&nbsp;tedy vším… Řekl pan Ruis a&nbsp;všichni jsme byli dojati, a&nbsp;tak jsme raději ukryli obličeje za&nbsp;sklenice čerstvého piva.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zivot_bez_smokingu_013.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>