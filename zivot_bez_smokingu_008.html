<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Autíčko">
    <meta name="apple-mobile-web-app-capable" content="yes">
    <title>Autíčko</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Bohumil Hrabal: Život bez smokingu">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Život bez smokingu">
    <meta property="og:title" content="Život bez smokingu">
    <meta property="og:type" content="book">
    <meta property="og:book:author" content="Bohumil Hrabal">
    <meta property="twitter:title" content="Bohumil Hrabal: Život bez smokingu">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./zivot_bez_smokingu_007.html">
    <link rel="next" href="./zivot_bez_smokingu_009.html">
    <meta name="nb-order" content="4">
    <link rel="self" href="zivot_bez_smokingu_008.html">
    <meta name="nb-identifier" content="hrabal-zivot-bez-smokingu-32c70e8">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="24526" data-nb-chars="135814">
    <nav role="doc-toc">
      <ul class="plain section">
        <li><a href="zivot_bez_smokingu_005.html">Citát</a></li>
        <li><a href="zivot_bez_smokingu_006.html">Božské děti</a></li>
        <li><a href="zivot_bez_smokingu_007.html">Život bez smokingu</a></li>
        <li><a href="zivot_bez_smokingu_008.html">Autíčko</a>
          <ol class="headings-toc">
            <li><a href="zivot_bez_smokingu_008.html#prolog">Prolog</a></li>
            <li><a href="zivot_bez_smokingu_008.html#1">1</a></li>
            <li><a href="zivot_bez_smokingu_008.html#2">2</a></li>
            <li><a href="zivot_bez_smokingu_008.html#3">3</a></li>
            <li><a href="zivot_bez_smokingu_008.html#4">4</a></li>
            <li><a href="zivot_bez_smokingu_008.html#5">5</a></li>
            <li><a href="zivot_bez_smokingu_008.html#6">6</a></li>
            <li><a href="zivot_bez_smokingu_008.html#7">7</a></li>
            <li><a href="zivot_bez_smokingu_008.html#8">8</a></li>
            <li><a href="zivot_bez_smokingu_008.html#9">9</a></li>
            <li><a href="zivot_bez_smokingu_008.html#epilog">Epilog</a></li>
          </ol>
        </li>
        <li><a href="zivot_bez_smokingu_009.html">Rukověť pábitelského učně</a></li>
        <li><a href="zivot_bez_smokingu_010.html">Dandy v&nbsp;montérkách</a></li>
        <li><a href="zivot_bez_smokingu_011.html">Dovolená</a></li>
        <li><a href="zivot_bez_smokingu_012.html">Hospodská historka</a></li>
        <li><a href="zivot_bez_smokingu_013.html">Moje Libeň</a></li>
        <li><a href="zivot_bez_smokingu_014.html">Proč píšu?</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zivot_bez_smokingu_007.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="7"><span class="idea" data-nb-ref-number="1" id="idea1" data-nb-words="1" data-nb-chars="7">Autíčko</span></h1>
        <section>
          <h2 id="prolog" class="chunk" data-nb-ref-number="2" data-nb-words="1" data-nb-chars="6"><span class="idea" data-nb-ref-number="2" id="idea2" data-nb-words="1" data-nb-chars="6">Prolog</span></h2>
          <p class="chunk" data-nb-ref-number="3" data-nb-words="6" data-nb-chars="36"><span class="idea" data-nb-ref-number="3" id="idea3" data-nb-words="6" data-nb-chars="36"><em>Nakolik je&nbsp;autentické to, co&nbsp;píšete?</em></span></p>
        </section>
        <section>
          <p class="chunk" data-nb-ref-number="4" data-nb-words="256" data-nb-chars="1635"><span class="idea" data-nb-ref-number="4" id="idea4" data-nb-words="256" data-nb-chars="1635">Píši vždy o&nbsp;tom, co&nbsp;se&nbsp;mi&nbsp;podivuhodného stalo, o&nbsp;tom, co&nbsp;se&nbsp;záviděníhodného stalo těm druhým. Tedy bod odplutí je&nbsp;vždycky autentický, na&nbsp;začátku je&nbsp;vždycky událost, zážitek. Ale ta&nbsp;hravost v&nbsp;člověku mi&nbsp;nedá, abych jistou imaginací nesestavil sled událostí jinak, abych do&nbsp;autentičnosti nenasypal kvasinky upřesňující fantazie, tak jako šťávy se&nbsp;mění ve&nbsp;víno, mladinka v&nbsp;pivo. Této téměř chemické reakci říkám: pábení. Teprve pábením začne text šumět, teprve tou jistou intuicí se&nbsp;uvádí do&nbsp;pohybu hovor, těkající mezi skutečností a&nbsp;neskutečností, mezi vědomím a&nbsp;nevědomím, mezi uměním a&nbsp;neuměním, mezi snažením a&nbsp;nesnažením se. Ve&nbsp;sportu se&nbsp;autenticitě pravidel říká: Game, tvořivé hravosti: Play. Překračování hranic se&nbsp;ale vždycky trestá a&nbsp;tak i&nbsp;v&nbsp;textu ta&nbsp;jistá nedosažitelnost tvoří melancholický půvab zakázaného ovoce, nedosažitelnost, která ale láká k&nbsp;variacím a&nbsp;variantám na&nbsp;dané téma. Ovšem! V&nbsp;lidských životech a&nbsp;v&nbsp;životě národů jsou jisté skutečnosti, ve&nbsp;kterých fantazie splynula s&nbsp;realitou, hravost vplynula do&nbsp;podstat, neuvěřitelné se&nbsp;stalo skutkem. Jsou to&nbsp;mýty, které nestvořili spisovatelé, ale lidi jako celek. Je&nbsp;to&nbsp;vrchol psaní, který spočívá v&nbsp;nepsaní. Tak byla stvořena nebesa, která osvětlují nebo zatemňují cestu lidskému životu. Z&nbsp;tohoto úhlu pohledu je&nbsp;to, co&nbsp;píšu, zábavná literatura, která sice z&nbsp;autenticity vychází, avšak autenticitou i&nbsp;končí… A&nbsp;to, co&nbsp;se&nbsp;autenticky pohybuje mezi tím, je&nbsp;trvalý odklad. I&nbsp;když se&nbsp;snažím, obcházím autenticky kolem, ale dovnitř pořád nemůžu. Střed je&nbsp;pro mne nedosažitelný. Jediná moje autenticita je: trvalá nespokojenost s&nbsp;tím, co&nbsp;jsem napsal, co&nbsp;píšu. Asi to&nbsp;tak má&nbsp;být…</span></p>
        </section>
        <section>
          <p class="chunk" data-nb-ref-number="5" data-nb-words="16" data-nb-chars="93"><span class="idea" data-nb-ref-number="5" id="idea5" data-nb-words="16" data-nb-chars="93"><em>Nikdy jste nenapsal sci-fi, zkuste si&nbsp;přesto vymyslet, jak by&nbsp;mohl vypadat svět po&nbsp;roce 2000.</em></span></p>
        </section>
        <section>
          <p class="chunk" data-nb-ref-number="6" data-nb-words="293" data-nb-chars="1644"><span class="idea" data-nb-ref-number="6" id="idea6" data-nb-words="293" data-nb-chars="1644">Většina lidí se&nbsp;té&nbsp;představy leká. Ale dokud po&nbsp;tom roce budou na&nbsp;světě ještě lidé, tak jak tomu bylo vždycky, sci-fi bude i&nbsp;ten nejobyčejnější život. Po&nbsp;roce 2000 batolící se&nbsp;děcka budou nadále podléhat tyranii umění, kterak se&nbsp;naučit chodit, po&nbsp;roce 2000 zrovna tak jak teď prvňáčci se&nbsp;budou lekat školy a&nbsp;domácí i&nbsp;mimoškolní výchovy, po&nbsp;roce 2000 zrovna tak, jako vždycky před tímto rokem, školačka bude ohromena tím, že&nbsp;se&nbsp;z&nbsp;ní stala slečna, že&nbsp;později se&nbsp;ze&nbsp;slečny stane žena a&nbsp;z&nbsp;ženy matka… Mezní situace člověka a&nbsp;traumata lásky se&nbsp;ani po&nbsp;roce 2000 nezmění a&nbsp;zrovna tak i&nbsp;lidské štěstí. Co&nbsp;tedy ze&nbsp;sci-fi? I&nbsp;když budou čedokové zájezdy na&nbsp;Měsíc, pro mne sci-fi je&nbsp;pořád to&nbsp;samé, pochopit souvztažnost čtvera ročních počasí s&nbsp;lidským životem, pochopit, že&nbsp;příliv a&nbsp;odliv moře je&nbsp;to&nbsp;samé jako příliv dětí na&nbsp;celém světě a&nbsp;odliv starých lidí, jak dárky rozdané na&nbsp;Štědrý den a&nbsp;později pohozené do&nbsp;kontejnerů, jako zamilovanost a&nbsp;rozchod pro nepřekonatelný odpor a&nbsp;jako vůbec, osud planety, na&nbsp;které žijeme, z&nbsp;přílivu mlh a&nbsp;odlivu vyhoření… To&nbsp;všechno je&nbsp;pro mne sci-fi, které se&nbsp;na&nbsp;světě řeší od&nbsp;té&nbsp;doby, kdy první člověk zaznamenal toto svoje první udivení a&nbsp;pochopení, a&nbsp;tedy tyto otázky a&nbsp;tyto odpovědi, jak si&nbsp;myslím, budou mít i&nbsp;lidé po&nbsp;roce 2000, i&nbsp;když by&nbsp;svět byl jedno gigantické zavěšené velkoměsto, i&nbsp;kdyby se&nbsp;živil pikantními chaluhami. Je&nbsp;mi&nbsp;nepříjemné, když mi&nbsp;někdo klade takovéto otázky, protože já&nbsp;jsem ctitel přítomnosti, i&nbsp;když mi&nbsp;stále uniká, lekám se&nbsp;minulosti, která mne děsí, a&nbsp;protože moje budoucnost je&nbsp;mi&nbsp;dávno známá a&nbsp;rád si&nbsp;ji&nbsp;chodím kontrolovat na&nbsp;hřbitov, tedy co&nbsp;já&nbsp;mám odpovídat za&nbsp;vidinu světa po&nbsp;roce 2000?</span></p>
        </section>
        <section>
          <p class="chunk" data-nb-ref-number="7" data-nb-words="7" data-nb-chars="34"><span class="idea" data-nb-ref-number="7" id="idea7" data-nb-words="7" data-nb-chars="34"><em>Co vám dá&nbsp;při psaní nejvíce práce?</em></span></p>
        </section>
        <section>
          <p class="chunk" data-nb-ref-number="8" data-nb-words="260" data-nb-chars="1493"><span class="idea" data-nb-ref-number="8" id="idea8" data-nb-words="260" data-nb-chars="1493">Najít si&nbsp;důvod, proč psát. Najít tu&nbsp;odvahu vzít palici a&nbsp;pípu a&nbsp;narazit soudek. S&nbsp;vínem, pivem? A&nbsp;když pivem, desítkou či&nbsp;dvanáctkou? A&nbsp;vůbec, nebude ten soudek zpola prázdný, plný jen do&nbsp;půlky? A&nbsp;nebude ten nápoj zlomený, zvětralý, nemocný? Pochválí mne mí&nbsp;přátelé, když je&nbsp;pozvu, aby ochutnali to, co&nbsp;jsem vypěstoval sám, nebo co&nbsp;jsem přivezl z&nbsp;cizích sklepů? Při mém psaní mi&nbsp;dá&nbsp;nejvíce práce najít tu&nbsp;míru zodpovědnosti ke&nbsp;čtenářům, když napřed jsem ji&nbsp;vyzkoušel sám na&nbsp;sobě. Aby mí&nbsp;čtenáři na&nbsp;prvních řádcích poznali, že&nbsp;to&nbsp;je&nbsp;nápoj z&nbsp;mého sklepa, že&nbsp;má&nbsp;osvěžující drzost mého prostředí, že&nbsp;jsem se&nbsp;ještě nezkalil, že&nbsp;jsem je&nbsp;nepodvedl, že&nbsp;nedali své peníze a&nbsp;svůj čas nadarmo. Toto mi&nbsp;dá&nbsp;nejvíce práce při tom mém psaní: snažím se&nbsp;střihem už&nbsp;v&nbsp;hlavě a&nbsp;potom nůžkami v&nbsp;hotovém textu zkrátit řádky, abych zvýšil třeskutost nárazů protikladných obrazů… Ale toto všechno je&nbsp;ještě zábava, pravá rumařina ale je&nbsp;pro mne ta&nbsp;pravá nádeničina na&nbsp;textech, když je&nbsp;mám opsat na&nbsp;čisto. Myslím si&nbsp;proto, že&nbsp;pravý spisovatel začíná teprve v&nbsp;těchto opisováních a&nbsp;zapojováních vsuvných textů. Pro mne je&nbsp;právě proto génius Tolstoj, který Vojnu a&nbsp;mír opisoval celkem sedumkrát, ve&nbsp;stoje, a&nbsp;přitom, podle svých deníků, stačil ještě skotačit se&nbsp;svojí hraběnkou na&nbsp;koberci, v&nbsp;pokojíčku. Klobouk dolů, Tolstoj to&nbsp;je&nbsp;pravý spisovatel a&nbsp;k&nbsp;tomu navíc: svědomí nejen národa, ale i&nbsp;celého světa! To&nbsp;je&nbsp;to, co&nbsp;mi&nbsp;dává při psaní zabrat a&nbsp;nejvíce práce: nemyslet na&nbsp;Tolstoje, na&nbsp;Vojnu a&nbsp;mír, na&nbsp;kobereček v&nbsp;pokojíku…</span></p>
        </section>
        <section>
          <p class="chunk" data-nb-ref-number="9" data-nb-words="8" data-nb-chars="43"><span class="idea" data-nb-ref-number="9" id="idea9" data-nb-words="8" data-nb-chars="43"><em>Usmíváte se&nbsp;někdy tomu, co&nbsp;sám si&nbsp;napíšete?</em></span></p>
        </section>
        <section>
          <p class="chunk" data-nb-ref-number="10" data-nb-words="147" data-nb-chars="813"><span class="idea" data-nb-ref-number="10" id="idea10" data-nb-words="147" data-nb-chars="813">Usmívám se&nbsp;tomu, čeho se&nbsp;dodatečně lekám, zda jsem textem budoucího čtenáře potrefil, pobouřil, vylákal na&nbsp;nastražené pasti klamných řádků. Usmívám se&nbsp;ale jen do&nbsp;té&nbsp;doby, než začnu tušit, že&nbsp;čtenáři jsou dál, než jsem já, dík informovanosti, že&nbsp;budou ode mne očekávat něco, co&nbsp;je&nbsp;nad jejich vědomí a&nbsp;vědění. Prostě že&nbsp;je&nbsp;překvapím. Moje usmívání tedy je&nbsp;to, že&nbsp;mne přechází smích. Jedině se&nbsp;usmívám zasvěceně, když vidím mé&nbsp;škodolibé čtenáře, když tak, jak mne čtou, usmívají se&nbsp;tomu, že&nbsp;konečně už&nbsp;jdu dolů, že&nbsp;jsem v&nbsp;zajetí svých stereotypů, že&nbsp;se&nbsp;už&nbsp;opakuji, že&nbsp;začínám je&nbsp;nepřekvapovat, že&nbsp;jsem tedy nudný. Zkrátka, že&nbsp;mi&nbsp;to&nbsp;už&nbsp;nepíše, že&nbsp;jsem už&nbsp;k&nbsp;smíchu… To&nbsp;mne přechází smích, když si&nbsp;čtu tyto řádky, ale ruku na&nbsp;srdce, rozum do&nbsp;hrsti: příliv a&nbsp;odliv… Ano! A&nbsp;už se&nbsp;zase usmívám tomu, co&nbsp;jsem sám si&nbsp;napsal.</span></p>
        </section>
        <section>
          <p class="chunk" data-nb-ref-number="11" data-nb-words="4" data-nb-chars="19"><span class="idea" data-nb-ref-number="11" id="idea11" data-nb-words="4" data-nb-chars="19"><em>Co vám dělá radost?</em></span></p>
        </section>
        <section>
          <p class="chunk" data-nb-ref-number="12" data-nb-words="229" data-nb-chars="1292"><span class="idea" data-nb-ref-number="12" id="idea12" data-nb-words="229" data-nb-chars="1292">Dívám se&nbsp;na&nbsp;hrající si&nbsp;děti a&nbsp;přesně vidím, co&nbsp;z&nbsp;nich asi tak bude, až&nbsp;dorostou, dívám se&nbsp;na&nbsp;sedící starce a&nbsp;vidím přesně, jakou úlohu ve&nbsp;společnosti asi hráli, když byli mladí. Sedím celé hodiny u&nbsp;potůčku u&nbsp;lesa a&nbsp;přesně vidím, jak budou vypadat břízy a&nbsp;olše na&nbsp;podzim a&nbsp;v&nbsp;zimě, procházím se&nbsp;zimním lesíčkem a&nbsp;přesně vidím, jak budou vypadat břízy a&nbsp;olše na&nbsp;jaře a&nbsp;v&nbsp;létě. Vidím všechny fáze květu a&nbsp;semínka až&nbsp;do&nbsp;plodu a&nbsp;nazpátek, dívám se&nbsp;na&nbsp;jablko, které držím v&nbsp;prstech a&nbsp;couvám přes všechny fáze nazpátek k&nbsp;pupenci na&nbsp;ratolesti jabloně. Vidím pořád se&nbsp;otáčející vyšperkované kružnice, kterak se&nbsp;míjí, předebíhají nebo vzhledem k&nbsp;sobě se&nbsp;zpožďují, ale jako vlny za&nbsp;vlnou dosahují své horní úvratě u&nbsp;břehu moře, a&nbsp;odlivem se&nbsp;vracejí nazpátek, aby všechna ta&nbsp;hra měla svůj smysl v&nbsp;přílivu… Miluju jakýkoliv déšť a&nbsp;listí pád a&nbsp;šikmý tah sněhových vloček, na&nbsp;modrém bezmračném nebi vidím bouřlivá mračna a&nbsp;blesky, dělají mi&nbsp;radost koťata, ve&nbsp;kterých vidím budoucí kocoury a&nbsp;kočky. Miluju starou kočku, která ve&nbsp;mně vidí mladého muže, protože se&nbsp;máme rádi, a&nbsp;jak učí Hegel: Milující nemají těl,… jsem se&nbsp;zvířátkem identický. Největší ale radost mi&nbsp;dělají pinglové, kteří jen mne vidí, už&nbsp;mne přátelsky potěžkají ve&nbsp;svých očích a&nbsp;přinesou mi&nbsp;hladinku plzeňského piva a&nbsp;šoupnou ji&nbsp;k&nbsp;mým prstům.</span></p>
        </section>
        <section>
          <p class="chunk" data-nb-ref-number="13" data-nb-words="5" data-nb-chars="25"><span class="idea" data-nb-ref-number="13" id="idea13" data-nb-words="5" data-nb-chars="25"><em>Co dělá radost vaší ženě?</em></span></p>
        </section>
        <section>
          <p class="chunk" data-nb-ref-number="14" data-nb-words="178" data-nb-chars="1013"><span class="idea" data-nb-ref-number="14" id="idea14" data-nb-words="178" data-nb-chars="1013">Dělalo jí&nbsp;radost, když mohla háčkovat do&nbsp;předlohy obrázky z&nbsp;barevných nití. Velkou radost měla, když jsem si&nbsp;ji&nbsp;vzal, protože věděla, že&nbsp;si&nbsp;tou svatbou velice pomohla. Jednak se&nbsp;vdala do&nbsp;krásného domu v&nbsp;Libni, který sice měl jen jednu místnost, kam nešlo slunce, ale zato měl toaletu na&nbsp;dvoře. Ale hlavně já&nbsp;jsem byl situován, ten čas jsem dělal pakra makulatury a&nbsp;štamfu. Snubní prstýnek si&nbsp;musela koupit, avšak já&nbsp;jsem zato míval větší útratu za&nbsp;měsíc než příjem, a&nbsp;tak jsme žili jen v&nbsp;samých radovánkách. V&nbsp;současné době má&nbsp;moje žena radost, že&nbsp;jsem ji&nbsp;přihlásil v&nbsp;Sokolníkách na&nbsp;jazzovou gymnastiku. Ještě jsem chtěl, aby měla radost, když ji&nbsp;přihlásím, aby zpívala v&nbsp;kostele, učila se&nbsp;v&nbsp;kursu vařit a&nbsp;angličtinu, ale nechce mít tolik radosti najednou. Ze&nbsp;mne má&nbsp;velikou radost, když se&nbsp;na&nbsp;mne dívá a&nbsp;vidí, kterak přemýšlím, co&nbsp;mám říci, abych se&nbsp;navečer dostal ven. Největší ale má&nbsp;radost, když mi&nbsp;v&nbsp;lokále přinesou zlomené pivo, bez pěny. Proto se&nbsp;asi máme tak rádi, proto budeme mít letos stříbrnou svatbu…</span></p>
        </section>
        <section>
          <p class="chunk" data-nb-ref-number="15" data-nb-words="8" data-nb-chars="48"><span class="idea" data-nb-ref-number="15" id="idea15" data-nb-words="8" data-nb-chars="48"><em>Máte některou svoji knihu raději než ty&nbsp;ostatní?</em></span></p>
        </section>
        <section>
          <p class="chunk" data-nb-ref-number="16" data-nb-words="246" data-nb-chars="1366"><span class="idea" data-nb-ref-number="16" id="idea16" data-nb-words="246" data-nb-chars="1366">Inzerát na&nbsp;dům, ve&nbsp;kterém už&nbsp;nechci bydlet. Mám ji&nbsp;rád proto, že&nbsp;se&nbsp;jí&nbsp;lekám zrovna tak, jako se&nbsp;lekám těch knih, které už&nbsp;už&nbsp;mají vyjít. To&nbsp;přestává legrace, já&nbsp;mám trvalý dojem, že&nbsp;jsem na&nbsp;světě jen na&nbsp;dovolence od&nbsp;hrobaře, tak píšu, odevzdávám texty, pak jedna korektura, ještě jsem na&nbsp;světě?, druhá korektura, co&nbsp;to, ještě jsem neumřel? A&nbsp;pak jak rány bubnu v&nbsp;tympánové Osudové, signál a&nbsp;potom to, čeho jsem se&nbsp;nejvíc bál a&nbsp;bojím, kniha vyjde, já&nbsp;jsem se&nbsp;do&nbsp;poslední chvíle těšil, že&nbsp;zhebnu, a&nbsp;tak nějak jsem se&nbsp;pozdravil, že&nbsp;v&nbsp;plnosti vnímám svoji odpovědnost za&nbsp;frontu u&nbsp;knihkupectví, svoji odpovědnost za&nbsp;to, co&nbsp;jsem tam napsal, koho jsem urazil. Tyto knihy, co&nbsp;letos, či&nbsp;příští rok vyjdou, ty&nbsp;mám nejraděj i, protože nejdřív mne ženou do&nbsp;umírání a&nbsp;potom, když vyjdou, tak vstávám z&nbsp;mrtvých a&nbsp;musím si&nbsp;pěkně vyžrat to, co&nbsp;jsem si&nbsp;nadrobil. Je&nbsp;to&nbsp;něco s&nbsp;těmi mými knihami jako s&nbsp;porodem. Dokonce říkají, a&nbsp;já se&nbsp;tomu kloním, že&nbsp;taková kniha nošená v&nbsp;břiše tiskárny vzbuzuje ty&nbsp;největší naděje a&nbsp;současně i&nbsp;obavy. A&nbsp;ten porod je&nbsp;to&nbsp;samé. Je&nbsp;to&nbsp;křižovatka života a&nbsp;smrti. Taková čerstvě narozená kniha, ač&nbsp;rodička je&nbsp;utahaná z&nbsp;toho všeho jako koza po&nbsp;kůzlatech, usmívá se, sama první si&nbsp;děťátko pochová, potom jej dá&nbsp;pochovat těm nejmilejším. Já&nbsp;taky každou knihu dávám pochovat svým přátelům, bez peřinky, bez povijanu, jen tak, do&nbsp;náručí pochovat jako vánočku…</span></p>
        </section>
        <section>
          <p class="chunk" data-nb-ref-number="17" data-nb-words="12" data-nb-chars="55"><span class="idea" data-nb-ref-number="17" id="idea17" data-nb-words="12" data-nb-chars="55"><em>Čím to&nbsp;je, že&nbsp;máte tak laskavý pohled na&nbsp;lidi, na&nbsp;svět?</em></span></p>
        </section>
        <section>
          <p class="chunk" data-nb-ref-number="18" data-nb-words="269" data-nb-chars="1462"><span class="idea" data-nb-ref-number="18" id="idea18" data-nb-words="269" data-nb-chars="1462">Ze&nbsp;zbabělosti. Jak je&nbsp;někdo chytřejší než já, tak se&nbsp;jej laskavě vyptávám na&nbsp;to, co&nbsp;nevím. Když je&nbsp;někdo silnější než já, tak aby mi&nbsp;nedal do&nbsp;nosu, tak chválím jeho fyzickou zdatnost a&nbsp;stanu se&nbsp;jeho přítelem. A&nbsp;když je&nbsp;někdo hezčí než já, to&nbsp;je&nbsp;naštěstí málo lidí ve&nbsp;střední Evropě, tak jej prohlásím, že&nbsp;on&nbsp;je&nbsp;sice nejhezčí člověk v&nbsp;republice, ale na&nbsp;druhém místě jsem hned já. Tak lidi mne mají rádi a&nbsp;já, maje s&nbsp;nimi soucit, stávám se&nbsp;jimi a&nbsp;nic mi&nbsp;nebrání, aby oni nebyli já. A&nbsp;potom! Já&nbsp;tak bedlivě naslouchám těm druhým, že&nbsp;ač&nbsp;jsem měl opačný názor, tak se&nbsp;ztotožňuji s&nbsp;takovým člověkem, pro kterého jeho názor je&nbsp;alfou a&nbsp;omegou jeho žití. Ještě jej podporuji v&nbsp;tomto jeho názoru, který mi&nbsp;třeba škodí. Já&nbsp;totiž už&nbsp;jsem na&nbsp;tom tak dobře, nebo tak špatně, že&nbsp;abych mohl žít, nepotřebuji k&nbsp;tomu názor. Já&nbsp;jsem tak trochu voyeur, já&nbsp;se&nbsp;jen dívám a&nbsp;žasnu nad tím, co&nbsp;vidím. Raději dodávám kuráž do&nbsp;světa těm druhým. Já&nbsp;jsem totiž hned na&nbsp;začátku mých univerzitních studií se&nbsp;dal zapsat a&nbsp;nevynechal jsem jedinou přednášku pana Fischera o&nbsp;Arthuru Schopenhauerovi. Naučil jsem se&nbsp;to, co&nbsp;nějak bylo spřaženo s&nbsp;tím, co&nbsp;jsem si&nbsp;přinesl už&nbsp;v&nbsp;genech. Moc toho nechtít, spíš naopak. Ale vydatně zírat, i&nbsp;pod zavřenými víčky introvertně zírat, zřít. Později jsem si&nbsp;zamiloval a&nbsp;miluju ho&nbsp;dodnes: Ladislava Klímu… Vítězství se&nbsp;sestává jen z&nbsp;bití a&nbsp;všechno je&nbsp;jen Hra… Proto ten můj laskavý pohled na&nbsp;svět, já&nbsp;jako můj strýc Pepin, i&nbsp;když prohrávám, tak neustále vítězím.</span></p>
        </section>
        <section>
          <p class="chunk" data-nb-ref-number="19" data-nb-words="5" data-nb-chars="29"><span class="idea" data-nb-ref-number="19" id="idea19" data-nb-words="5" data-nb-chars="29"><em>Prožil jste mnoho zlých věcí?</em></span></p>
        </section>
        <section>
          <p class="chunk" data-nb-ref-number="20" data-nb-words="469" data-nb-chars="2712"><span class="idea" data-nb-ref-number="20" id="idea20" data-nb-words="469" data-nb-chars="2712">Ale ano, ta&nbsp;moje traumata lásky, ty&nbsp;moje fraktury, ty&nbsp;moje operace žlučníku, to&nbsp;ještě má&nbsp;pozitivní hodnotu, protože člověk nikdy neví, zač prosí. Avšak někdy cítím, že&nbsp;na&nbsp;obzoru v&nbsp;mé hlavě se&nbsp;vzdouvá mračno, tak, jak těhotní, objevují se&nbsp;skrz mázdru obrazy, a&nbsp;já už&nbsp;musím dávat pozor, abych neumřel, protože vidím, že&nbsp;to&nbsp;jsou ty&nbsp;moje jateční krávy, ta&nbsp;moje telata odstavená na&nbsp;studený odchov, že&nbsp;tam jsou mí&nbsp;jateční vepříci, všechno to, co&nbsp;se&nbsp;odehrává na&nbsp;jatkách, to&nbsp;ohrožuje moje žití… Letos jsem stál ve&nbsp;venkovském řeznictví, tam u&nbsp;nás, řezník mi&nbsp;zase a&nbsp;znovu naznačoval, jen abych počkal, abych počkal, až&nbsp;budu poslední. Potom mi&nbsp;řekl: Pojďte se&nbsp;mnou. Jste přece spisovatel? A&nbsp;já jsem řekl, že&nbsp;ano. Kývnutím brady. Tam, kde řezník bourá kusy přivezené z&nbsp;jatek, na&nbsp;válu ležela tři přední vepřová plecka, řezník ukázal na&nbsp;to&nbsp;maso a&nbsp;řekl: Co&nbsp;to&nbsp;tam na&nbsp;těch jatkách s&nbsp;těma prasatama jenom dělají? Dal mi&nbsp;svoje brýle a&nbsp;já jsem viděl, že&nbsp;tři ramenní klouby jsou roztříštěné, mocným úderem rozbité, ohromné krevní podlitiny v&nbsp;mase, tříšť kostí… Je&nbsp;to&nbsp;hamba! Zvolal řezník. Hamba celýho světa! Jste spisovatel, vy&nbsp;to&nbsp;musíte vidět, vědět! A&nbsp;hodil na&nbsp;krvavý vál otevřené zakrvácené noviny, týdeník. Pak sňal brejle, nasadil si&nbsp;je&nbsp;a&nbsp;tu a&nbsp;tam mi&nbsp;četl: Ze&nbsp;čtyř a&nbsp;půl miliónu jatečních prasátek padesát šest tisíc jich raní mrtvice hrůzou ještě ve&nbsp;vagónech, prosím, obrázek. Tady! Po&nbsp;otevření vagónu s&nbsp;jatečními hříbaty, dvě hříbata se&nbsp;uškrtila! Druhý vagón, koníček, který nechtěl jít na&nbsp;šlachtu, nejdřív mu&nbsp;honák vyřízl jazyk, a&nbsp;když i&nbsp;potom koníček nechtěl, tak jej ve&nbsp;vagónu podřízl. Tady je&nbsp;obrázek. Jiný vlak… po&nbsp;otevření, dvě odrostlá telata, baby, se&nbsp;uškrtila. Tady je&nbsp;z&nbsp;jatek obrázek, jak prasátka vyženou z&nbsp;vagónu rovnou k&nbsp;šikmému ocelovému tunelu, kudy padají prasátka rovnou do&nbsp;sklepení, kde otřesena, s&nbsp;nožkama kaput, teprve je&nbsp;zabíjejí. Já&nbsp;vím, co&nbsp;dovede prase! Podívejte! Nastavil paži, a&nbsp;ukázal zahojenou jizvu kolem bříška palce. Ale tohle, to&nbsp;přestává všecko! A&nbsp;u&nbsp;nás? Na&nbsp;Kladně ještě není linka, kde krávy napřed ve&nbsp;skupině šest se&nbsp;omráčí elektrikou. Tak je&nbsp;tlučou. Říkal mi&nbsp;kamarád, že&nbsp;když tloukl šestnáctou krávu, tak ta&nbsp;první, kterou omráčil, už&nbsp;zase vstávala, protože ten, který ji&nbsp;měl podříznout, si&nbsp;odskočil na&nbsp;kafe! Hamba je&nbsp;to! Já&nbsp;tím teď k&nbsp;stáru hrozně trpím. Ovšem vy&nbsp;jste spisovatel, vy&nbsp;musíte mít žaludek na&nbsp;všecko… A&nbsp;když za&nbsp;mnou zamykal krám, skrz skleněnou stěnu dveří volal na&nbsp;mne: Že&nbsp;jste rád, že&nbsp;sem vám to&nbsp;ukázal? a&nbsp;řekl, možná se&nbsp;vám bude líp psát… hovořil, ale bylo venku už&nbsp;chladno, skleněná stěna se&nbsp;omžila, že&nbsp;jsem viděl jen hovořící rty… A&nbsp;vy se&nbsp;mne, slečno, ptáte, jestli jsem prožil mnoho zlých věcí… Ty&nbsp;žalující řeznické rty, pohybující se&nbsp;rty na&nbsp;omžené skleněné stěně dveří!</span></p>
        </section>
        <section>
          <p class="chunk" data-nb-ref-number="21" data-nb-words="4" data-nb-chars="26"><span class="idea" data-nb-ref-number="21" id="idea21" data-nb-words="4" data-nb-chars="26"><em>Máte někdy špatnou náladu?</em></span></p>
        </section>
        <section>
          <p class="chunk" data-nb-ref-number="22" data-nb-words="178" data-nb-chars="1068"><span class="idea" data-nb-ref-number="22" id="idea22" data-nb-words="178" data-nb-chars="1068">Kdybych ji&nbsp;neměl, tak bych si&nbsp;ji&nbsp;musel způsobit. Vždyť nejkrásnější na&nbsp;člověku je&nbsp;špatná nálada, člověk, který už&nbsp;nemůže dál, kdy vede sám proti sobě protistátní řeči, kdy jeho mozek a&nbsp;vůle je&nbsp;zablokovaná, když člověk je&nbsp;daun a&nbsp;hin, najednou, kdy přemýšlí o&nbsp;bezživotí, objeví se&nbsp;pramínek a&nbsp;já sleduji ten čerstvý obrázek, jako čerstvě narozené dítě, a&nbsp;lidé kolem mne povykují a&nbsp;hovoří, lamentují nade mnou, ale já&nbsp;cítím, že&nbsp;jsem zachráněn, že&nbsp;kdybych neměl tak mizernou náladu, že&nbsp;bych byl vyděděný, odsunutý, vyškrtnutý z&nbsp;toho celkového družstva lidí, kteří jsou anebo si&nbsp;to&nbsp;myslí, že&nbsp;jsou tak trochu křísnutí imbecilitou, že&nbsp;jsou básníci. Kdo mívá špatnou náladu, je&nbsp;vyvolencem bohů, takový člověk je&nbsp;schopen se&nbsp;obnovit, zmladit. Kdybychom sáhli do&nbsp;doktorských knih, našli bychom označení pro lidi, kteří se&nbsp;dětsky dovedou radovat a&nbsp;smát a&nbsp;hned nato mít špatnou náladu a&nbsp;kabonit se! Depresní maniak! A&nbsp;spisovatel, když nehraje divadlo, tak je&nbsp;na&nbsp;tom zrovna tak, jako děcko. Abych se&nbsp;mohl zjasnit, aby mi&nbsp;to&nbsp;tak trochu myslelo, musím mít napřed velice špatnou náladu.</span></p>
        </section>
        <section>
          <p class="chunk" data-nb-ref-number="23" data-nb-words="6" data-nb-chars="32"><span class="idea" data-nb-ref-number="23" id="idea23" data-nb-words="6" data-nb-chars="32"><em>Když vám nejde psaní, co&nbsp;děláte?</em></span></p>
        </section>
        <section>
          <p class="chunk" data-nb-ref-number="24" data-nb-words="290" data-nb-chars="1674"><span class="idea" data-nb-ref-number="24" id="idea24" data-nb-words="290" data-nb-chars="1674">Neviděli jste bezstarostnějšího člověka, než jsem já. Když mi&nbsp;to&nbsp;nedrásá, tak co&nbsp;bych se&nbsp;trápil? Hned toho využiju a&nbsp;jdu lajdat městem, je&nbsp;mi, jako by&nbsp;byla manželka daleko ode mne na&nbsp;dovolené. Já&nbsp;patřím do&nbsp;kategorie spisovatelů první třídy v&nbsp;nepsaní. Já&nbsp;si&nbsp;dokonce myslím, že&nbsp;psaní to&nbsp;je&nbsp;náhražka za&nbsp;pořádný život. Kdybych si&nbsp;měl vybrat, vybral bych si&nbsp;asi lajdání před sepisováním. To&nbsp;jsem dokonce i&nbsp;společenský! Jak ode mne odešla múza, jsem trvale šťasten, akorát druhý den mám kocovinu, ale taková kocovina, to&nbsp;je&nbsp;zpověď sebe sama, to&nbsp;je&nbsp;naslouchání útrobám, kterak se&nbsp;regenerují, dokonce taková kocovina, to&nbsp;je&nbsp;vstřícný plán, současně spjatý s&nbsp;hlubokou kritikou sebe sama. To&nbsp;všechno mi&nbsp;je&nbsp;dáno, když nepíši. Když jsem byl mladší, tak jsem si&nbsp;vypůjčoval děti a&nbsp;jezdil jsem na&nbsp;lodičkách, chytal ryby, a&nbsp;když byl podvečer a&nbsp;s&nbsp;ostatními jsme leželi, seděli na&nbsp;náplavce, vyšel měsíc, na&nbsp;co&nbsp;literatura? Když mi&nbsp;nejde psaní, dokonce rád i&nbsp;cestuji, podivuji se&nbsp;každé krajině, stačí mi&nbsp;jet do&nbsp;Klánovic, jít pěšky podle vody… A&nbsp;já když jdu, tak jsem neustále ve&nbsp;střehu, jsem všemi smysly propojen s&nbsp;krajinou. Když mi&nbsp;nejde psaní, listuju v&nbsp;ulicích hlavního města Prahy, myslím při tom, který to&nbsp;byl příliv a&nbsp;kdy, který do&nbsp;tohoto města velkou vlnou přirazil ty&nbsp;krásné stavby, vlnami z&nbsp;Francie a&nbsp;Vlašska, vlnami z&nbsp;Burgundska a&nbsp;Německa, obcházím tohle město a&nbsp;žasnu, které to&nbsp;byly zase vlny, které spláchly a&nbsp;odplavily všechny ty&nbsp;obsahy a&nbsp;lidi cizích nálad a&nbsp;smýšlení tak, že&nbsp;odliv po&nbsp;nich nechal jen ty&nbsp;krásné ulity, že&nbsp;jsme tady zůstali jen my, Češi, kteří kdykoliv někdo přijede, tak se&nbsp;chlubíme tím cizím peřím. Vlastně teď jistím, že&nbsp;opravdu nejlíp mi&nbsp;je, když mi&nbsp;nejde psaní…</span></p>
        </section>
        <section>
          <p class="chunk" data-nb-ref-number="25" data-nb-words="3" data-nb-chars="22"><span class="idea" data-nb-ref-number="25" id="idea25" data-nb-words="3" data-nb-chars="22"><em>Inklinujete k&nbsp;mystice?</em></span></p>
        </section>
        <section>
          <p class="chunk" data-nb-ref-number="26" data-nb-words="308" data-nb-chars="1781"><span class="idea" data-nb-ref-number="26" id="idea26" data-nb-words="308" data-nb-chars="1781">V&nbsp;téhle zemi, když se&nbsp;řekne mystika, mystik, tak se&nbsp;rozumí to, co&nbsp;souvisí s&nbsp;náboženským blouzněním, poblouzněním. Pro mne mystika je&nbsp;velice přirozený stav duše, je&nbsp;to&nbsp;víc než imaginace, je&nbsp;to&nbsp;intuice, kterou sice nemá každý, ale kdo ji&nbsp;má, ten ví, že&nbsp;přišla zvenčí, jak darování. Pro mne mystika začíná tenkým duhovým mostem, po&nbsp;kterém člověk přechází tam na&nbsp;druhou stranu, do&nbsp;milované bytosti, do&nbsp;srdce večerní krajiny. Mystika pro mne je&nbsp;velice přirozený způsob, který nelze naučit, ale přece jen pochopit od&nbsp;toho, kdo se&nbsp;dovede vbourat za&nbsp;kliky dveří vedoucích do&nbsp;všech věcí, kdo dovede i&nbsp;v&nbsp;tichu a&nbsp;pokoře, v&nbsp;nulté situaci zírat nemrkajícím okem a&nbsp;zachytit ten teninký plachý pramínek, paprsek, který pojí. Mystika je&nbsp;tedy přirozený druh poznání, ovšem! Není dáno každému. Je&nbsp;to&nbsp;trauma, které je&nbsp;dáno už&nbsp;v&nbsp;kolébce, a&nbsp;ještě dřív, v&nbsp;genech, že&nbsp;toto nemluvně bude zasvěceno obyčejnému tajemství, kterak snadno a&nbsp;lehce lze ne&nbsp;létat, ale slyšet a&nbsp;rozumět všemu živoucímu, že&nbsp;smrt, která stihá všechno, ta&nbsp;smrt se&nbsp;jej netýká, proto mystik je&nbsp;člověk, který zrušil hodnotu smrti, zatímco hrdina smrtí teprve naplňuje svoje ztrosko­tání, které je&nbsp;jeho oslavou… Ptala jste se&nbsp;mne, slečno Kašperová, co&nbsp;jsem dělal u&nbsp;moře? Prakticky nic, dal jsem si&nbsp;lehátko těsně k&nbsp;moři a&nbsp;naslouchal jsem téměř celý den a&nbsp;pak zas a&nbsp;zas, vlnám, stoupajícím v&nbsp;příliv, couvajícím v&nbsp;odlivu a&nbsp;při tom jsem ne&nbsp;myslel, ale viděl skrz tento rytmus příběhy života a&nbsp;smrti a&nbsp;znovu a&nbsp;zase narození a&nbsp;vzkříšení, a&nbsp;zvápenatění… to&nbsp;všechno ale v&nbsp;událostech a&nbsp;příbězích tak, jak jsem je&nbsp;od&nbsp;dětství viděl, zažil… Tu&nbsp;chvíli u&nbsp;moře a&nbsp;ve vzpomínkách na&nbsp;ty&nbsp;mořské chvíle přílivu a&nbsp;odlivu jsem se&nbsp;usmíval a&nbsp;usmívám, tak jako jsme s&nbsp;Jírou žasli na&nbsp;Cypru, když jsme stáli tváří v&nbsp;tvář zasněných, usměvavých a&nbsp;mystických Apollónů…</span></p>
          <h2 id="1" class="chunk" data-nb-ref-number="27" data-nb-words="1" data-nb-chars="1"><span class="idea" data-nb-ref-number="27" id="idea27" data-nb-words="1" data-nb-chars="1">1</span></h2>
          <p class="chunk" data-nb-ref-number="28" data-nb-words="2565" data-nb-chars="14323"><span class="idea" data-nb-ref-number="28" id="idea28" data-nb-words="2565" data-nb-chars="14323">Moje žena, když přijížděla na&nbsp;víkend za&nbsp;námi, pokaždé si&nbsp;povzdechla, co&nbsp;budeme s&nbsp;tolika kočkama dělat? Utěšoval jsem ji, ale přeci sama víš, najednou máme pět koček, a&nbsp;na jaře se&nbsp;všechny ztratí, jedna kočička nepřijde, chodíme za&nbsp;noci, voláme, ale kočička nepřichází, pak druhá, třetí, nakonec zůstane jen jedna, aby i&nbsp;ta někam odešla a&nbsp;už se&nbsp;nevrátila… Ale moje žena, když viděla ta&nbsp;zvířátka, lamentovala dál… co&nbsp;budeme s&nbsp;tolika kočkama dělat? Ale sama se&nbsp;těšila na&nbsp;rána, když jsme se&nbsp;probouzeli, že&nbsp;jsem vstal, otevřel dveře a&nbsp;pět odrostlých koťat se&nbsp;vřítilo do&nbsp;kuchyně, vylábala nejdřív dva talíře mlíka a&nbsp;pak jsme si&nbsp;ještě všichni vlezli do&nbsp;postele a&nbsp;koťata se&nbsp;přišla ohřát do&nbsp;peřin. Tři koťata jsem vždycky dával ženě do&nbsp;postele, na&nbsp;palandu, a&nbsp;tak jsme leželi se&nbsp;zvířátky, která spokojeně usínala. Renda, Segmyler a&nbsp;Švarcvald líhávali se&nbsp;ženou, a&nbsp;u&nbsp;mne ležela ta&nbsp;dvě koťátka s&nbsp;bílými fusakličkami a&nbsp;bílou náprsenkou, pojmenoval jsem černou kočičku Švarcava, mourovatého kocourka Fusakličkou. Nejraději&nbsp;jsem ale měl Švarcavu, nemohl jsem se&nbsp;na&nbsp;ni&nbsp;vynadívat a&nbsp;ona mne měla tak ráda, že&nbsp;skoro omdlívala, když jsem si&nbsp;ji&nbsp;vzal na&nbsp;ruku a&nbsp;dal k&nbsp;čelu a&nbsp;šeptal jsem jí&nbsp;do&nbsp;ucha sladká vyznání lásky, tak nějak jsem dosáhl věku, ve&nbsp;kterém už&nbsp;jsem neuměl a&nbsp;nemohl být zamilován do&nbsp;krásné ženy, protože už&nbsp;jsem byl olysalý a&nbsp;tvář plnou vrásek, ale kočičky mne milovaly tak, jako mne mívaly rády dívky, když jsem býval mlád, byl jsem pro ty&nbsp;moje kočičky vším, byl jsem jejich otcem a&nbsp;milencem. Nejvíc mne ale měla ráda ta&nbsp;kočička s&nbsp;bílými fusakličkami a&nbsp;bílou náprsenkou, Švarcava. Kdykoliv jsem se&nbsp;na&nbsp;ni&nbsp;podíval, zjihla, zpokorněla a&nbsp;musel jsem ji&nbsp;vzít na&nbsp;ruku a&nbsp;ona na&nbsp;chvíli omdlela z&nbsp;přívalu citu, který proudil ze&nbsp;mně do&nbsp;ní&nbsp;a&nbsp;nazpátek z&nbsp;ní do&nbsp;mne, tehdy jsem se&nbsp;zajíkal tím štěstím. Ta&nbsp;jitra, když pět koťat si&nbsp;vlezlo za&nbsp;námi do&nbsp;postele, to&nbsp;bylo naše rodinné štěstí, ta&nbsp;koťata to&nbsp;byly naše děti. Avšak každé to&nbsp;ráno, když se&nbsp;koťata vyhřála, když jim otrnulo z&nbsp;chladu noci, zničehonic začala ve&nbsp;skupinách a&nbsp;všechny dohromady zápasit, přepadat se, uměla se&nbsp;houpat na&nbsp;záclonách, běhala a&nbsp;lítala sem a&nbsp;tam, neustále se&nbsp;ozývaly rány hlaviček do&nbsp;skříně a&nbsp;do židlí, ta&nbsp;koťata půl hodiny řádívala kuchyní, strhala z&nbsp;židlí naše šaty a&nbsp;prádlo, z&nbsp;kuchyně přinášela utěrky, roztahala a&nbsp;rvala se&nbsp;se&nbsp;střevíci a&nbsp;bačkorami, vlítla pod peřinu a&nbsp;tam ve&nbsp;tmě zápasila, svíjela se&nbsp;do&nbsp;kotoulů, ze&nbsp;stolu ta&nbsp;koťata shodila všechno, co&nbsp;tam bylo… Tak půl hodiny trvávala ta&nbsp;mešuge štunde, nakonec koťata dýchala tak, že&nbsp;vyplazovala jazýčky, aby nakonec padla vyčerpáním na&nbsp;zelený koberec, ulehala ta&nbsp;koťata na&nbsp;židle, olizovala jeden druhého, dlouhými pohyby jazýčkem jedno druhé upravovalo, čistila si&nbsp;navzájem kožíšky pod krkem a&nbsp;na hlavách. A&nbsp;pak zase usínala, sladce vzdychala… Tento rituál mešuge štunde se&nbsp;opakoval každý den. Jen když venku začalo pršet a&nbsp;bylo chladno, když začal padat sníh, když z&nbsp;odrostlých koťat se&nbsp;stali kocouři a&nbsp;kočky, tak když jsem ráno otevřel dveře, tak se&nbsp;nejdřív všechny ty&nbsp;kočky přišly ohřát, přišly vypít mlíko, když přicházely mrazy, tak se&nbsp;tiskly ke&nbsp;kamnům, nastavovaly svoje hlavičky, nahřívaly si&nbsp;ty&nbsp;kočičí hlavy, až&nbsp;se&nbsp;z&nbsp;nich kouřilo. Ten zimní čas všechny ty&nbsp;kočky zvážněly, trnuly, co&nbsp;kdybych nepřijel? Spávaly na&nbsp;terase, tam pod besídkou v&nbsp;seně, tam z&nbsp;prvního patra se&nbsp;dívaly na&nbsp;cestu lesem, která vedla od&nbsp;silnice, když jsem přijížděl autobusem, a&nbsp;brouzdal jsem se&nbsp;sněhem, viděl jsem z&nbsp;jistého úhlu cesty na&nbsp;terasu, na&nbsp;otevřený obdélník pod podlahou besídky, kde se&nbsp;zvedly kočičí ouška a&nbsp;pak vyběhly kočky, viděl jsem jejich nožky, jak sbíhají po&nbsp;dřevěných schodech, jak mi&nbsp;běží vstříc, jak se&nbsp;kolem mne lísají… Vždycky jsem bral jedno po&nbsp;druhém do&nbsp;náruče a&nbsp;líbal jsem je&nbsp;pod krčky, a&nbsp;ony se&nbsp;ke&nbsp;mně tiskly, když jsem je&nbsp;tak potěšil, že&nbsp;jsem na&nbsp;ně&nbsp;nezapomněl, odemkl jsem na&nbsp;chodbu, tam byla zamrzlá voda v&nbsp;kbelíku, odemkl jsem do&nbsp;pokojíčku a&nbsp;zvířátka se&nbsp;nadrala za&nbsp;kamna, rychle jsem je&nbsp;roztopil dřevem, a&nbsp;pak jsem teprve jim ohřál mlíko, častokrát v&nbsp;malé kuchyňce jsem měl v&nbsp;lavoru zamrzlou vodu… Ale za&nbsp;půl hodiny už&nbsp;kamna a&nbsp;roury byly rozpálené, kočky vylábaly mlíko a&nbsp;zase všechny nastavovaly hlavy u&nbsp;kamen, dlouho se&nbsp;tak nahřívaly, aby teprve za&nbsp;hodinu se&nbsp;uvolnily, políhaly si&nbsp;na&nbsp;židlích, a&nbsp;usínaly, když jsem jim nakrájel ryby, když jsem jim dal maso, když jsem jim nalámal kousky sýra. A&nbsp;pak jsem psal ty&nbsp;moje texty, stroj hrčel, musel jsem pospíchat, neměl jsem nikdy čas na&nbsp;stylovou čistotu textu, musel jsem psát rychle, abych mohl se&nbsp;věnovat kočkám, protože všechny, i&nbsp;když ležely se&nbsp;zavřenýma očima, škvírou se&nbsp;na&nbsp;mne dívaly, bylo jim dobře, když slyšely hrčení psacího stroje, po&nbsp;hodince psaní jsem si&nbsp;natáhl kožíšek a&nbsp;vyšel jsem ven se&nbsp;projít do&nbsp;zimního počasí, nechával jsem pootevřené dveře, kdyby se&nbsp;kočkám chtělo na&nbsp;ten jejich záchod do&nbsp;listí, na&nbsp;noc jsem vždycky dával umývadlo s&nbsp;pískem, kdyby se&nbsp;jim chtělo jít na&nbsp;záchod, když bych tvrdě spal, protože všechny ty&nbsp;kočky, i&nbsp;když jsem spal, tak nejdřív seskočily z&nbsp;židlí, a&nbsp;kráčely ke&nbsp;dveřím a&nbsp;tiše zamňoukaly, zpravidla jsem je&nbsp;slyšel, a&nbsp;tak jsem častokrát za&nbsp;noci vstával, abych pouštěl kočenky ven a&nbsp;zase na&nbsp;zamňoukání nazpátek, když pršelo, utřel jsem jim do&nbsp;utěrky packy, protože všech pět koček nad ránem, když vyhasl oheň, naskákalo za&nbsp;mnou do&nbsp;postele, tak nějak jako by&nbsp;se&nbsp;dohodly, každá měla svoje místo, u&nbsp;hlavy ale mi&nbsp;ležela Švarcava, ta&nbsp;jediná měla právo ležet těsně v&nbsp;mých hlavách, ostatní ležely v&nbsp;nohách, těsně u&nbsp;mých zad… A&nbsp;všechny, než usnuly, tak sladce vzdychly, vzdychaly, tiše předly a&nbsp;pak se&nbsp;stočily do&nbsp;klubíčka, když nám bylo horko, tak ležely na&nbsp;zádech s&nbsp;vyvrácenými hlavičkami, v&nbsp;krásných pozicích, někdy dokonce si&nbsp;propotily kožíšky na&nbsp;bříšku, možná že&nbsp;se&nbsp;taky potily hrůzou, co&nbsp;by&nbsp;s&nbsp;nimi bylo, kdybych nepřijel? Já&nbsp;jsem totiž jezdil za&nbsp;kočkama i&nbsp;autem, ale jen když bylo pěkně. A&nbsp;když jsem jel autem, tak když jsem jel trochu rychleji, hned jsem zpomalil, co&nbsp;kdybych se&nbsp;naboural, co&nbsp;by&nbsp;bylo s&nbsp;kočkama? A&nbsp;předjížděl jsem jen traktory a&nbsp;náklaďáky a&nbsp;tak pomalu jedoucí auta, protože co&nbsp;kdybych se&nbsp;při předjíždění naboural, co&nbsp;by&nbsp;bylo s&nbsp;mými kočkami? A&nbsp;proto jsem jezdil autobusem, když bylo náledí a&nbsp;když padal sníh, a&nbsp;když pršelo, protože jsem měl záruku, že&nbsp;dojedu a&nbsp;potěším ty&nbsp;moje kočky. A&nbsp;i v&nbsp;autobuse, když jsem si&nbsp;sedl do&nbsp;první řady, najednou, co&nbsp;kdyby se&nbsp;autobus naboural, kdo by&nbsp;dal kočkám? A&nbsp;už jsem si&nbsp;sedal do&nbsp;prostředka autobusu a&nbsp;tak, kdyby se&nbsp;něco stalo, ve&nbsp;střehu, jak bych sebou hodil tam, kde nebezpečí úrazu je&nbsp;nejmenší, protože kdo by&nbsp;pak dal mlíčko těm mým kočkám? A&nbsp;když jsem musel se&nbsp;vrátit do&nbsp;Prahy, tak už&nbsp;jak jsem se&nbsp;oblékal, tak kočky zpokorněly, zesmutněly, Švarcava, která tak trochu měla povahu jako Chaplin, chtěla mne rozveselit, tak poskakovala, dělala kotrmelce, pak se&nbsp;na&nbsp;mne dívala, jestli tohle by&nbsp;mě&nbsp;mohlo odvrátit od&nbsp;odchodu, jindy, když se&nbsp;dva kocouři prali a&nbsp;začal jsem se&nbsp;oblékat, tak honem přestali, lehli si&nbsp;každý na&nbsp;svoji židli, tak způsobně si&nbsp;lehli, jako že&nbsp;takhle budou hodný, jen abych nejezdil nikam, anebo, abych jel, a&nbsp;nechal je&nbsp;tady doma, že&nbsp;budou takhle hodní, všichni najednou ukazovali, jak by&nbsp;byli hodní, jen aby nemuseli ven, ale museli ven, bral jsem jednoho po&nbsp;druhém, a&nbsp;vysypával jsem je&nbsp;přes práh, vyjížděli z&nbsp;mých rukou jako ryby, zamknul jsem, byl jsem nešťastný, zrovna tak nešťastný jako ty&nbsp;moje kočky, kráčel jsem cestičkou pod smrčky, pak branou na&nbsp;alej, když jsem se&nbsp;naposledy otočil, vždycky jsem viděl to&nbsp;samé a&nbsp;vždycky jsem se&nbsp;toho lekal. Skrz brlinky plotu, v&nbsp;každé té&nbsp;prolučce byla kočičí hlava, pět kočičích hlaviček se&nbsp;za&nbsp;mnou dívalo a&nbsp;přálo si&nbsp;to, co&nbsp;se&nbsp;nedalo změnit, abych se&nbsp;vrátil a&nbsp;zase jsme všichni byli v&nbsp;pokojíčku u&nbsp;teplých kamen… A&nbsp;tak se&nbsp;mi&nbsp;stávalo v&nbsp;Praze, že&nbsp;když už&nbsp;jsem byl na&nbsp;dně, když už&nbsp;jsem nemohl psát a&nbsp;nemohl jsem se&nbsp;vzpamatovat z&nbsp;vykolejenosti a&nbsp;strachu a&nbsp;kdy jsem byl tak sám, vskočil jsem do&nbsp;autobusu a&nbsp;za hodinu jízdy zasněženou krajinou jsem trnul, zda kočky jsou ještě na&nbsp;světě, podlamovaly se&nbsp;mi&nbsp;kolena, když jsem vystoupil a&nbsp;kráčel jsem alejí, a&nbsp;když mi&nbsp;všechny kočky běžely vstříc, bral jsem je&nbsp;jednu po&nbsp;druhé do&nbsp;rukou a&nbsp;tiskl jsem si&nbsp;je&nbsp;na&nbsp;čelo, tak nějak mne ty&nbsp;kočičí kožíšky léčily z&nbsp;těch mých kocovin a&nbsp;chander, tiskl jsem si&nbsp;je&nbsp;znovu a&nbsp;znovu a&nbsp;ony to&nbsp;věděly a&nbsp;tiskly se&nbsp;ke&nbsp;mně a&nbsp;zatopil jsem v&nbsp;kamnech, a&nbsp;rozdával jim kousky masa a&nbsp;rozlíval mlíčko. A&nbsp;Švarcava, ta&nbsp;věděla z&nbsp;těch koček přesně, co&nbsp;pro mne znamená, byla poctěná tím, že&nbsp;ji&nbsp;miluju ze&nbsp;všech nejvíc, v&nbsp;jejích očích jsem vždycky našel takové porozumění, že&nbsp;jsem se&nbsp;toho lekal. Byl jsem šťasten, že&nbsp;ji&nbsp;mám, že&nbsp;máme spolu tajemství, které nás pojí, a&nbsp;ona seděla na&nbsp;stole a&nbsp;dívala se&nbsp;na&nbsp;mne, naklonil jsem se&nbsp;a&nbsp;ona mi&nbsp;dlouze ducla, položila svoji hlavu do&nbsp;mé&nbsp;ruky, její hlavička byla přesně tak veliká, že&nbsp;se&nbsp;vešla do&nbsp;mé&nbsp;dlaně, ale já&nbsp;jsem už&nbsp;začínal trnout, že&nbsp;zase musím nazpátek do&nbsp;Prahy, že&nbsp;mám večer besedu se&nbsp;čtenáři, že&nbsp;zase ty&nbsp;kočky budu muset vzít jednu po&nbsp;druhé a&nbsp;vyhodit je&nbsp;do&nbsp;studeného vzduchu, do&nbsp;mokrého listí, do&nbsp;samoty, viděl jsem, jak už&nbsp;i&nbsp;kočky trnou, že&nbsp;za&nbsp;chvíli přijde ten hrozný okamžik, kdy se&nbsp;rozloučíme, když zase ony budou trnout, zdalipak se&nbsp;vrátím k&nbsp;nim, zdalipak je&nbsp;nenechám jejich osudu, a&nbsp;já jsem zrovna tak trnul, zdali mi&nbsp;je&nbsp;někdo nezastřelí, zdali když budou taky na&nbsp;dně, nevyjdou mi&nbsp;naproti, a&nbsp;zda je&nbsp;nepřejede auto tam u&nbsp;zastávky autobusů. A&nbsp;tak, abych se&nbsp;vyléčil ze&nbsp;svých trápení, jsem se&nbsp;sice vydal za&nbsp;kočkami, přikládal jsem si&nbsp;je&nbsp;na&nbsp;hlavu jako mokrý kapesník proti bolení hlavy, ale nakonec jsem zase kráčel alejí, zase jsem se&nbsp;musel otočit, a&nbsp;zase skrz brlinky plotu se&nbsp;na&nbsp;mne dívaly kočičí oči, pět kočičích hlaviček se&nbsp;dívalo tak dlouho na&nbsp;mne, až&nbsp;jsem zahnul na&nbsp;autobusovou zastávku a&nbsp;pak v&nbsp;autobuse jsem se&nbsp;zakutal do&nbsp;zvednutého límce, ponořil jsem se&nbsp;do&nbsp;sebe a&nbsp;vyčítal jsem si, jak jsem jen mohl opustit tak dojemná zvířátka, na&nbsp;která čeká mokrý večer, studená noc, kdy jedna kočka zakutaná do&nbsp;druhé dýchají si&nbsp;do&nbsp;tlapek a&nbsp;kožíšků, jedna druhou ohřívá a&nbsp;přitom sní o&nbsp;tom, zdalipak se&nbsp;vrátím, a&nbsp;když, tak aby už&nbsp;to&nbsp;bylo, protože kerské noci v&nbsp;zimě jsou dlouhé, nekonečně dlouhé i&nbsp;pro lidi. Někdy jsem byl tak zbědovaný z&nbsp;těch koček, že&nbsp;jsem si&nbsp;přál, abych nebyl ani já, ani ty&nbsp;kočky. Jedině o&nbsp;víkendu, když jsme byli s&nbsp;kočkami se&nbsp;ženou, jedině dvakrát týdně, kdy jsem v&nbsp;té kerské chatě spal, jsme všichni byli šťastni, ale i&nbsp;zvířátka věděla, že&nbsp;je&nbsp;neděle, že&nbsp;odpoledne odjedeme, už&nbsp;od&nbsp;poledne byla smutná, každé odpoledne, když jsem byl tady v&nbsp;Kersku, tak kočky věděly a&nbsp;jen na&nbsp;to&nbsp;čekaly, až&nbsp;si&nbsp;lehnu na&nbsp;kanape a&nbsp;přikreju se&nbsp;dekou, že&nbsp;to&nbsp;je&nbsp;jejich čas siesty, že&nbsp;jedna po&nbsp;druhé lehne vedle mne, pod deku, těsně pod bradu… ale v&nbsp;neděli ta&nbsp;zvířátka věděla, marně si&nbsp;lehala na&nbsp;palandu, věděla, že&nbsp;za&nbsp;chvíli odjedeme, a&nbsp;že je&nbsp;konec radosti. Ten čas jsem se&nbsp;dozvěděl, že&nbsp;každý myslivec, když zastřelí kočku v&nbsp;lese, tak když pak odřízne kočce ocas, za&nbsp;každý předložený ocas že&nbsp;dostane třicet korun. Trnul jsem, když se&nbsp;ozvala někde střelná rána, honem jsem ten čas vybíhal ven, a&nbsp;svolával jsem a&nbsp;počítal ty&nbsp;moje kočky, zdali někde jedna z&nbsp;nich neleží a&nbsp;myslivec jí&nbsp;neodřezává ocas. A&nbsp;taky ten čas jsem se&nbsp;dozvěděl, že&nbsp;krajem procházejí lidé, kaťouráci, jak se&nbsp;jim říkalo, že&nbsp;kupují koťata a&nbsp;kočky a&nbsp;kocoury, chytají ty, které nemají pána a&nbsp;nechají se&nbsp;chytit, aby za&nbsp;ně&nbsp;ve&nbsp;vědeckých ústavech v&nbsp;Praze dostali padesát korun za&nbsp;kus, kde se&nbsp;kočkám pak zarazí do&nbsp;hlavy počítací přístroj, který tiká a&nbsp;počítá impulsy a&nbsp;pohyby v&nbsp;mozkových kůrách. A&nbsp;to jsem neměl vědět, mně stačily ty&nbsp;střelné rány, mne ničila ta&nbsp;představa, že&nbsp;jedna z&nbsp;mých koček je&nbsp;odvážena do&nbsp;Prahy a&nbsp;pak za&nbsp;týden umírá s&nbsp;počítacím přístrojem v&nbsp;hlavě, protože taková kočka nevydrží takové vědecké pokusy a&nbsp;bádání. Kolikrát jsem nad ránem se&nbsp;probouzel, věděl, že&nbsp;už&nbsp;nebudu spát, a&nbsp;pak jsem měl mlhavý pocit, který se&nbsp;zpřesňoval v&nbsp;tikání, to&nbsp;byla ještě milosrdná vidina, vstal jsem a&nbsp;hodinky, které jsem si&nbsp;vždycky balil do&nbsp;šály, nesnášel jsem tikání vteřinové ručičky, od­nesl jsem ty&nbsp;hodinky i&nbsp;se šálou do&nbsp;kuchyně a&nbsp;tam do&nbsp;skříňky tu&nbsp;šálu uložil za&nbsp;hrnce. Ale když jsem si&nbsp;lehl, když jsem nahmatal cestu k&nbsp;mé posteli a&nbsp;ulehl, za&nbsp;chvíli, s&nbsp;hřbetem ruky na&nbsp;čele a&nbsp;očima do&nbsp;stropu v&nbsp;mdlém pouličním světle jsem uslyšel znovu tikání, ale to&nbsp;už&nbsp;nebylo tikání zvenčí, ale uvnitř mé&nbsp;hlavy a&nbsp;já jsem cítil, jak i&nbsp;já mám do&nbsp;hlavy zaražený počítací přístroj, který tiká a&nbsp;zaznamenává impulsy mého mozku, mého tepu, že&nbsp;tak bude tikat ten přístroj zaražený do&nbsp;kočičí hlavy ve&nbsp;vědeckém ústavě tak dlouho, než milosrdně předčasně zešílím, nebo až&nbsp;umřu. Za&nbsp;moje kočky jsem míval ty&nbsp;představy a&nbsp;obrazy, tu&nbsp;hrůzu, která se&nbsp;může stát mým kočkám, a&nbsp;vůbec, kočičkám, když je&nbsp;odkoupí nebo když je&nbsp;chytí vědečtí kaťouráci. Taky jsem se&nbsp;lekal za&nbsp;všechny kočky a&nbsp;koťata, které potkalo to&nbsp;neštěstí, že&nbsp;je&nbsp;myslivci vzali a&nbsp;hodili svým výrům do&nbsp;klecí, kde zvířátka čekala na&nbsp;tu&nbsp;chvíli, až&nbsp;výr dostane hlad. Do&nbsp;těchhle zvířátek jsem se&nbsp;častokrát promítal, do&nbsp;koček, do&nbsp;koťat v&nbsp;kleci výra, když jsem nemohl spát, tak mne navštěvovaly takové vidiny s&nbsp;hmatovým prožitkem. Jednou za&nbsp;zimní neděle přijelo před naši chatu auto, vystoupili lidé, a&nbsp;když vešli, tak mi&nbsp;sdělili, že&nbsp;jim zahynul tragicky mourovatý kocour, a&nbsp;že slyšeli, že&nbsp;my&nbsp;máme koček pět, že&nbsp;by&nbsp;rádi si&nbsp;vybrali mourovatého kocourka od&nbsp;nás. A&nbsp;paní jen uviděla Rendu kocoura, řekla, že&nbsp;kdyby neviděla, jak jejího kocoura přejelo auto, tak ten náš je&nbsp;ten samej. A&nbsp;jak jsem byl zděšený z&nbsp;toho všeho, nezabránil jsem, aby si&nbsp;paní nevzala do&nbsp;náruče Rendu, odnesla jej a&nbsp;já jsem ani neměl čas se&nbsp;zeptat, zda paní má&nbsp;zahrádku, zda jezdí na&nbsp;rekreaci, zda jej budou mít rádi tak jako my… A&nbsp;Renda odejel, tiskl se&nbsp;k&nbsp;paní, jako bych to&nbsp;byl já, a&nbsp;všichni jsme ten den byli zaražení, všichni jsme byli tak zpitomělí, že&nbsp;jsme neodejeli do&nbsp;Prahy, tak velká zůstala díra po&nbsp;Rendovi, protože ten Renda si&nbsp;nikdy nehrál, byl krasavec, byl větší než ostatní ta&nbsp;dorůstající koťata, a&nbsp;Renda je&nbsp;ošetřo­val, dával na&nbsp;ně&nbsp;pozor, a&nbsp;byl takovým vedoucím těch ostatních, co&nbsp;dělal Renda, dělala i&nbsp;ostatní koťata, a&nbsp;teď Renda odejel a&nbsp;já jsem dostal horečku a&nbsp;já jsem chodil po&nbsp;parcele a&nbsp;nadával jsem si, jak jsem mohl jen tak vydat Rendu, kocoura, který si&nbsp;nikdy nehrál, který se&nbsp;nikdy nepral, vždycky jen natáhl tlapu jak maršálskou hůl a&nbsp;dal tak rozkaz, aby ostatní praní nechali, tak tohohle kocourka jsem dal z&nbsp;domu, i&nbsp;když paní tvrdila, že&nbsp;jsou řezníci a&nbsp;že bude mít játra a&nbsp;maso, a&nbsp;že jej budou milovat tak jako toho, kterého jim přejelo auto.</span></p>
          <h2 id="2" class="chunk" data-nb-ref-number="29" data-nb-words="1" data-nb-chars="1"><span class="idea" data-nb-ref-number="29" id="idea29" data-nb-words="1" data-nb-chars="1">2</span></h2>
          <p class="chunk" data-nb-ref-number="30" data-nb-words="2444" data-nb-chars="13361"><span class="idea" data-nb-ref-number="30" id="idea30" data-nb-words="2444" data-nb-chars="13361">Když jsme tak všichni přečkali zimu a&nbsp;přišlo jaro, přišla k&nbsp;nám malá mourovatá kočička, a&nbsp;byla těhotná zrovna tak jako Švarcava, ty&nbsp;dvě kočičky se&nbsp;milovaly, a&nbsp;že byly těhotné, tak chodily za&nbsp;mnou, nehnuly se&nbsp;ode mne, kam jsem šel, tam šly za&nbsp;mnou, packal jsem o&nbsp;ně, ale jim nic nevadilo, hlavně aby byly u&nbsp;mne, dívaly se&nbsp;na&nbsp;mne zamilovaně a&nbsp;já jsem věděl, že&nbsp;ty&nbsp;kočičky chtějí, abych jim pomohl, až&nbsp;přijde ta&nbsp;jejich chvíle. A&nbsp;můj soused pan Eliáš mi&nbsp;udělal krmítko pro ptáky, takové zdánlivě nesmyslné krmítko, vzal staré rádio, vyboural z&nbsp;něj vnitřek, vyrazil předstěnu, opatřil podložkou, do&nbsp;které zapustil kůl, a&nbsp;ten kůl zarazil do&nbsp;země před okna, těsně k&nbsp;rozbitému plotu. A&nbsp;každý den, když jsem přijel za&nbsp;mými kočkami a&nbsp;za psaním, sypal jsem vločky a&nbsp;drolil jsem starý chléb a&nbsp;sypal do&nbsp;krmítka brabcům a&nbsp;sýkorkám, někdy přiletěly i&nbsp;sojky. A&nbsp;já jsem měl hrůzu z&nbsp;toho, že&nbsp;kočičky budou mít koťata, trnul jsem, aby je&nbsp;neměly v&nbsp;mé posteli tak jako Máca, trnul jsem, co&nbsp;budu dělat s&nbsp;tolika kočkami, hynul jsem představou, co&nbsp;když každá ta&nbsp;kočka bude mít čtyři koťátka, jak je&nbsp;budu muset utopit, ne&nbsp;všechny, každé nechám dvě koťátka, ale budu muset udělat tu&nbsp;popravčí práci, kterou jsem dělával i&nbsp;v&nbsp;Nymburce, nikdo nechtěl topit koťata, a&nbsp;tak jsem to&nbsp;musel udělat já, já&nbsp;který jsem kočky miloval, tak já&nbsp;jsem to&nbsp;byl, který jsem je&nbsp;musel i&nbsp;likvidovat, protože jen jednou jsme nechali všech pět koťat, a&nbsp;když odrostla, tak je&nbsp;nikdo nechtěl, a&nbsp;tak jsme měli doma tolik koček, že&nbsp;jsme o&nbsp;ně packali, a&nbsp;pak co&nbsp;čert nechtěl, tak z&nbsp;těch pěti koček čtyři byly kočky a&nbsp;za rok všechny ty&nbsp;kočky měly zase mladé, a&nbsp;tak jsme z&nbsp;toho byli nešťastní tak, jako moje žena, která kdykoliv přijela na&nbsp;víkend do&nbsp;Kerska, tak vždycky si&nbsp;posteskla… Co&nbsp;budeme s&nbsp;tolika kočkami dělat? A&nbsp;ten čas moje žena skoro celý den kočkám vařila, rozlívala mléko, a&nbsp;hlavně, kočky nejraděj i&nbsp;byly v&nbsp;kuchyni, a&nbsp;tady byl od&nbsp;těch kočiček zápach, já&nbsp;už&nbsp;jsem byl tak zvyklý na&nbsp;kočky, že&nbsp;jsem to&nbsp;ani necítil, ale kdo přišel na&nbsp;návštěvu, tak vždycky zavětřil, protože kočky udělaly svoji potřebu nejen do&nbsp;umývadla s&nbsp;pískem, ale někdy i&nbsp;do rohu kuchyně, pokojíčku, někdy&nbsp;i,&nbsp;když měly průjem, tak se&nbsp;vydělaly tam, kde je&nbsp;ten průjem zastihl, a&nbsp;moje žena chodila jako trvalá výčitka, nechtěla už&nbsp;prát ta&nbsp;prostěradla, nechtěla čistit koťance na&nbsp;kovralu, a&nbsp;tak jsem to&nbsp;dělal já, každý ten náš víkend jsem utíral, nejdřív papírovým ubrouskem, pak mokrým hadrem, někdy mi&nbsp;praskly nervy a&nbsp;křičel jsem na&nbsp;všechny kočky, vyhnal jsem je, někdy jsem i&nbsp;kočičku udeřil. Jindy, když jsem seděl a&nbsp;psal a&nbsp;kočka, místo aby zamňoukala u&nbsp;dveří, tak najednou jsem slyšel ten hrůzný zvuk vyprazdňovaných útrob, a&nbsp;zrudnul jsem zlostí a&nbsp;bral jsem tu&nbsp;kočičku a&nbsp;napráskal jsem jí, někdy ji&nbsp;postavil na&nbsp;práh a&nbsp;mocným kopancem jsem ji&nbsp;obloukem vykopl do&nbsp;lesa, ostatní kočičky ani nečekaly a&nbsp;prchaly, sem tam se&nbsp;styděly, cítily se&nbsp;vinnými, a&nbsp;já jsem přestával psát a&nbsp;bylo mi&nbsp;těch koček líto, nemohl jsem psát, protože jsem udeřil kočku, kterou jsem miloval, vykopnul jsem zvířátko, které mi&nbsp;bylo vším, za&nbsp;kterým jsem někdy musel se&nbsp;rozejet, zničehonic se&nbsp;mi&nbsp;zastesklo po&nbsp;nich a&nbsp;ujížděl jsem do&nbsp;Kerska a&nbsp;bral jsem je&nbsp;a&nbsp;tisknul jsem si&nbsp;je&nbsp;na&nbsp;čelo, aby ode mne odejmuly strach a&nbsp;tesknotu… A&nbsp;tak jsem se&nbsp;styděl, vycházel jsem ven, a&nbsp;trvalo to&nbsp;někdy celý den, než jsem si&nbsp;zase ta&nbsp;zvířátka udobřil, než jsme se&nbsp;smířili, než jsem je&nbsp;pozval, aby šly domů, ale ony se&nbsp;styděly ještě víc, netroufaly si&nbsp;vejít tam, odkud byly vykopnuty, odkud jsem je&nbsp;vyhnal, protože kočky se&nbsp;dovedou nejen hluboce stydět, ale taky nedovedou odpustit tak, jako jsem jim rychle odpouštěl já… A&nbsp;tak už&nbsp;jsem ani v&nbsp;Kersku nespal, jen jsem si&nbsp;dopsal to&nbsp;svoje, nakrmil jsem kočky a&nbsp;odcházel jsem k&nbsp;autobusu, ujížděl jsem autem. A&nbsp;vždycky jsem se&nbsp;ohlédnul, zastavil auto, a&nbsp;viděl jsem zase, jak všechny kočky byly v&nbsp;brlinkách, ty&nbsp;jejich hlavičky byly tak smutné, že&nbsp;jsem přidal plyn, naskočil do&nbsp;autobusu, raději jsem jezdil autobusem, protože když jsem odjížděl od&nbsp;kočiček, tak jsem musel dávat velice pozor, abych rozčilením nesjel autem do&nbsp;příkopy, abych rozčilením nevjel do&nbsp;protisměru. A&nbsp;bylo zvláštní, když jsem přijížděl do&nbsp;chalupy autem, tak když jsem vjížděl do&nbsp;kerského lesa, když jsem se&nbsp;blížil tam, kde se&nbsp;zahýbá do&nbsp;lesní aleje, než jsem jen zahnul, už&nbsp;jsem viděl, jak ze&nbsp;sousedních parcel, ze&nbsp;sousedních zahrad se&nbsp;sbíhají moje kočky, aby když jsem zastavil před bránou, tak už&nbsp;všechny tam stály a&nbsp;všechny se&nbsp;smály a&nbsp;radovaly, že&nbsp;jsem přijel za&nbsp;nimi, že&nbsp;jsem dorazil a&nbsp;že jim dám mlíčko a&nbsp;najíst, a&nbsp;že je&nbsp;budu brát na&nbsp;ruku a&nbsp;s&nbsp;každou se&nbsp;potěším a&nbsp;každé dodám kuráž do&nbsp;života, protože tyhle kočky moje ty&nbsp;asi měly pocit, že&nbsp;žijí, jen když jsem s&nbsp;nimi. A&nbsp;když jsem s&nbsp;nimi se&nbsp;pomazlil, tak když bylo pěkně, tak jsem jim radil, aby si&nbsp;šly na&nbsp;zdravý vzduch, aby si&nbsp;šly vyhřát kožíšky, ale musel jsem je&nbsp;vynést z&nbsp;pokojíčku, samy od&nbsp;sebe by&nbsp;nešly, protože pro ně&nbsp;vrchol bylo, když mohly být se&nbsp;mnou… A&nbsp;já jsem nepřespával přes týden v&nbsp;Kersku jen proto, že&nbsp;jsem nechtěl být zase u&nbsp;toho, jak kočky budou mít mladý. A&nbsp;tak jsem jednou přijel a&nbsp;chyběla ta&nbsp;mourovatá kočička, a&nbsp;našel jsem ji&nbsp;v&nbsp;kůlně, tam v&nbsp;košíku od&nbsp;brambor měla pět malých koťátek, lízala mi&nbsp;ruku, a&nbsp;tlapkou mi&nbsp;brala prsty a&nbsp;přitahovala je&nbsp;na&nbsp;svoje děti, které ji&nbsp;cucaly, a&nbsp;byly tak maličké jako baterky do&nbsp;tranzistorového rádia… Hladil jsem ta&nbsp;koťátka, ale chvěl jsem se&nbsp;hrůzou, čím víc jsem tam nechával svoji ruku, že&nbsp;tahle ruka to&nbsp;musí být, která namátkou některá ta&nbsp;koťátka zprovodí ze&nbsp;světa. A&nbsp;vzdula se&nbsp;mi&nbsp;žluč a&nbsp;začalo mne bolet břicho, a&nbsp;rozlíval jsem ostatním kočkám mlíko a&nbsp;krájel maso, a&nbsp;když jsem sedl k&nbsp;psacímu stroji, nemohl jsem psát, protože se&nbsp;mi&nbsp;chvěly prsty a&nbsp;nebyl jsem schopen vyklepat souvislou větu. Chodil jsem kolem kůlny, za&nbsp;mnou chodila těhotná Švarcava, chodila za&nbsp;mnou, protože taky měla ohromné břicho, taky byla na&nbsp;rozsypání, počapl jsem a&nbsp;ona mi&nbsp;vyskočila na&nbsp;kolena a&nbsp;zvedla se&nbsp;a&nbsp;tiskla se&nbsp;ke&nbsp;mně a&nbsp;chtěla, abych ji&nbsp;potěšil, abych jí&nbsp;pomohl, protože jak jsem viděl, taky měla hrůzu z&nbsp;toho, že&nbsp;bude sama rodit, a&nbsp;nepřála si&nbsp;nic jiného, než abych byl u&nbsp;toho… A&nbsp;já jsem trnul a&nbsp;viděl jsem nesmyslnost toho, že&nbsp;jsem přijel, že&nbsp;Kersko pro mne není vůbec to&nbsp;místo, o&nbsp;kterém všichni mí&nbsp;přátelé říkají, že&nbsp;to&nbsp;je&nbsp;ideální místo na&nbsp;psaní, že&nbsp;já&nbsp;se&nbsp;mám, když mám dva byty, jeden v&nbsp;Praze a&nbsp;jeden v&nbsp;Kersku… opak byl pravdou. Když jsem byl v&nbsp;Praze tenhle čas, tak jsem trnul, co&nbsp;asi tak dělají ty&nbsp;moje kočky, a&nbsp;nemohl jsem psát hrůzou, že&nbsp;mají hlad, že&nbsp;jsou tam samy…, a&nbsp;když jsem dojel do&nbsp;Kerska tenhle čas, tak zase jsem si&nbsp;nadával, proč jsem nezůstal v&nbsp;Praze, že&nbsp;tady taky nemůžu psát, protože moje žena začíná mít pravdu… Co&nbsp;budeme s&nbsp;těma kočkama dělat? A&nbsp;já jsem už&nbsp;měl tolik svých koček a&nbsp;ještě teď jednu kočenku navíc, která mi&nbsp;porodila právě pět koťátek, a&nbsp;Švarcava mi&nbsp;porodí za&nbsp;chvíli dalších pět… Tu&nbsp;chvíli jsem si&nbsp;přával, že&nbsp;by&nbsp;bylo nejlepší, udělat tak ohromný poštovní pytel a&nbsp;tam nejdřív ubít všechny kočky, a&nbsp;pak do&nbsp;toho pytle si&nbsp;sám vlízt a&nbsp;utopit se&nbsp;v&nbsp;rybníku v&nbsp;lese anebo… Teď mi&nbsp;to&nbsp;došlo, proč ta&nbsp;moje koťata si&nbsp;nejraděj i&nbsp;hrají s&nbsp;pletenou velikou taškou, taškou s&nbsp;velikými zelenými kruhy jako držáky, proč si&nbsp;tam tak rády hrají, někdy se&nbsp;všechny ty&nbsp;kočky vdují do&nbsp;té&nbsp;ohromné lýkové tašky a&nbsp;usínají tam… Tu&nbsp;mi&nbsp;tady nechala věštkyně Mařenka, když přišla na&nbsp;houby a&nbsp;věštila mi&nbsp;nejen to, že&nbsp;ze&nbsp;mne bude spisovatel, ale že&nbsp;budu v&nbsp;situaci, kdy se&nbsp;oběsím na&nbsp;vrbě u&nbsp;potoka… A&nbsp;tuhle chvíli se&nbsp;mi&nbsp;zjevila ta&nbsp;její věštba, věštba Mařenky, bývalé nemocniční sestry, která chodila naším městečkem ve&nbsp;volném čase v&nbsp;bílém turbanu a&nbsp;zelené slze šperku na&nbsp;něm, a&nbsp;věštila mi&nbsp;z&nbsp;karet. Aby mi&nbsp;tady nechala tu&nbsp;ohromnou tašku z&nbsp;lýčí se&nbsp;zelenými kruhy, aby si&nbsp;už&nbsp;nikdy pro ni&nbsp;nepřišla, protože umřela… A&nbsp;já jsem teď si&nbsp;vzpomenul na&nbsp;její věštbu, ze&nbsp;které jsem si&nbsp;nejdřív dělal legraci, pak jsem ji&nbsp;bral vážně, a&nbsp;dokonce jsem nechal všechny ty&nbsp;větve z&nbsp;té vrby ořezat, ale vrba do&nbsp;roka vyrazila tak ohromné ratolesti, že&nbsp;by&nbsp;se&nbsp;na&nbsp;nich mohlo oběsit deset lidí, tak jak to&nbsp;kreslil a&nbsp;maloval Goya… Dneska mi&nbsp;přišla na&nbsp;mysl ta&nbsp;její věštba, v&nbsp;zadumání jsem sestoupil k&nbsp;potoku, stála tam ta&nbsp;vrba připravená, ale já&nbsp;jsem nebyl ještě zralý pro to, abych splnil věštbu Mařenky, abych se&nbsp;oběsil… Ale pro jistotu jsem dal všechno mlíko, všechno maso na&nbsp;talíře a&nbsp;odejel jsem, protože jsem se&nbsp;lekal toho, co&nbsp;na&nbsp;mne čekalo nazítří. Nějakou setrvačností toho, že&nbsp;už&nbsp;jsem nemohl být ani v&nbsp;Praze ani v&nbsp;Kersku, tedy jsa v&nbsp;Praze jsem se&nbsp;rozejel za&nbsp;kočičkama do&nbsp;Kerska, a&nbsp;když jsem zastavil, když jsem vystoupil a&nbsp;kočky mi&nbsp;běžely vstříc, pak jsem je&nbsp;hladil v&nbsp;pokleku, nebral jsem je&nbsp;na&nbsp;ruku, netisknul jsem si&nbsp;je&nbsp;ke&nbsp;tváři, ale pomalu jsem vcházel pod břízy, zjitřený a&nbsp;dolekaný, protože mi&nbsp;nepřišla ta&nbsp;moje kočička, která mne měla nejraději a&nbsp;kterou i&nbsp;já jsem miloval k&nbsp;zbláznění. A&nbsp;když jsem odemknul a&nbsp;nalil mlíčko a&nbsp;dal maso, když jsem otevřel okno, tak jsem ztuhnul. Uviděl jsem Švarcavu ležet v&nbsp;krmít­ku, v&nbsp;tom krmítku udělaném ze&nbsp;starého rádia, ležela tam a&nbsp;vysílala na&nbsp;mne tak zamilované oči plné lásky, že&nbsp;jsem vyšel jako ve&nbsp;snách, a&nbsp;když jsem došel ke&nbsp;krmítku, viděl jsem, že&nbsp;i&nbsp;Švarcava má&nbsp;koťátka, černá a&nbsp;strakatá, že&nbsp;se&nbsp;otáčí na&nbsp;záda, tak jako potápějící se&nbsp;válečná loď, jak se&nbsp;na&nbsp;mne dívá láskyplně a&nbsp;zve mne, abych se&nbsp;podíval na&nbsp;to&nbsp;její štěstí, které mi&nbsp;přinesla do&nbsp;mé&nbsp;parcely, že&nbsp;tady, v&nbsp;krmítku, mi&nbsp;nabízí ty&nbsp;svoje poklady, těch svých pět koťátek… Zastrčil jsem tam ruku, Švarcava mi&nbsp;lízala vděčně ruku, a&nbsp;já jsem položil hlavu na&nbsp;to&nbsp;krmítko, dal jsem obě ruce tam ke&nbsp;Švarcavě, tiskl jsem hlavu na&nbsp;hranu bývalého rádia, jako bych naslouchal teskným zprávám o&nbsp;katastrofách ve&nbsp;světě, oddychoval jsem a&nbsp;nemohl jsem se&nbsp;vzpamatovat, tak jsem dlouho stál, srdce mi&nbsp;tlouklo, a&nbsp;zase se&nbsp;mi&nbsp;objevila věta, kterou mi&nbsp;moje žena zpříjemňovala pobyt o&nbsp;víkendu v&nbsp;Kersku… Co&nbsp;budeme dělat s&nbsp;tolika kočkama? Když jsem se&nbsp;trochu vzpamatoval, nejdřív mi&nbsp;napadla věštba Mařenky, že&nbsp;se&nbsp;jednou oběsím na&nbsp;vlastní vrbě u&nbsp;potoka, ale pak mi&nbsp;došlo, kdo by&nbsp;ale dal kočkám jíst a&nbsp;pít? A&nbsp;tak jsem ustoupil od&nbsp;krmítka, díval jsem se&nbsp;na&nbsp;Švarcavu, na&nbsp;ty&nbsp;její zamilované krásné oči, který se&nbsp;třpytily pýchou, natáčela se, aby koťátka ji&nbsp;líp a&nbsp;víc mohla cucat, a&nbsp;já jsem byl tak dojat těma očima a&nbsp;tou neviditelnou šťávou, která stříkala lásku jen pro mne a&nbsp;do mých očí, že&nbsp;jsem vdul hlavu do&nbsp;krmítka, a&nbsp;Švarcava mne olíbala, olizovala tak, jako bych byl jejím koťátkem, a&nbsp;znovu a&nbsp;zase a&nbsp;frfnila mi&nbsp;do&nbsp;ucha sladká slovíčka té&nbsp;kočičí lásky, že&nbsp;jsem si&nbsp;umínil, ať&nbsp;se&nbsp;stane co&nbsp;se&nbsp;stane, že&nbsp;všechna ta&nbsp;koťata si&nbsp;nechám, že&nbsp;každému, kdo si&nbsp;vezme ode mne koťátko, že&nbsp;dostane ode mne pět set korun jako kočičí věno… a&nbsp;přinesl jsem Švarcavě mlíko v&nbsp;malé misce, jen se&nbsp;opřela o&nbsp;přední pracky a&nbsp;vylábala mlíko, pak jsem odnesl misku do&nbsp;kůlny mourovaté kočičce, pak jsem se&nbsp;procházel parcelou, někdy jsem zašel až&nbsp;na&nbsp;rozcestí, až&nbsp;tam, kam zahýbám, když jdu na&nbsp;autobusovou zastávku, a&nbsp;odtud jsem se&nbsp;díval na&nbsp;to&nbsp;moje stavení ležící pod ohromnými borovicemi, pod gigantickými břízami, nikdo by&nbsp;si&nbsp;netroufal tvrdit, že&nbsp;tady bydlím já, docela nešťastný ze&nbsp;všech těch koček, nešťastný tak, že&nbsp;musel jednu kočku zabít v&nbsp;režném poštovním pytli, na&nbsp;kterém stojí košík na&nbsp;brambory v&nbsp;kůlně, ve&nbsp;kterém se&nbsp;zatoulané kočce narodilo pět koťat, zrovna tolik, jako Švarcavě, která se&nbsp;okotila pěti koťátky v&nbsp;krmítku pro ptáky vysypaném zbytky droleného chleba a&nbsp;ovesných vloček. Dívám se&nbsp;zdálky na&nbsp;to&nbsp;svoje stavení a&nbsp;opravdu, nikdo by&nbsp;si&nbsp;netroufal tvrdit, zrovna tak jako já, že&nbsp;tento domek pod gigantickými stromy a&nbsp;zelenými okenicemi není na&nbsp;nic jiného než na&nbsp;samé štěstí a&nbsp;radovánky, pohodlný život pro spisovatele, který má&nbsp;dvě domácnosti, jednu v&nbsp;Praze a&nbsp;druhou tady a&nbsp;může si&nbsp;vybrat, pod dojmem chvil, kam se&nbsp;mu&nbsp;zachce. Tuto neděli, když žena se&nbsp;rozplakala nad tím, co&nbsp;budeme s&nbsp;tolika kočkama dělat? zastavilo před brankou auto, vystoupil mladík, a&nbsp;než jsme se&nbsp;nadáli, tak ten mladý muž v&nbsp;náručí přinesl vyzáblého kocoura a&nbsp;řekl, že&nbsp;se&nbsp;maminka dává poroučet, a&nbsp;vrací nám Rendu, že&nbsp;nechce ani játra, ani mlíko, že&nbsp;jen poslední týden naříká a&nbsp;tedy maminka jej vrací nazpátek, tam, odkud jej před třemi měsíci a&nbsp;víc odvezli. A&nbsp;odejel, a&nbsp;Renda, ten můj slavný kocour, ten král mezi všemi ostatními, ten Renda, který byl krasaveček a&nbsp;přesto ošetřoval všechna ta&nbsp;koťata ostatní, ten teď tady seděl, poškubával nervózně kožíškem, ten jeho kožich se&nbsp;třpytíval a&nbsp;leskl jako kožich vydry, ale teď byl zplihlý, jako by&nbsp;se&nbsp;před chvílí Renda vynořil ze&nbsp;stoky. A&nbsp;když kráčel, poznal to&nbsp;tady hned, tak se&nbsp;hrbil v&nbsp;oblouk, vešel dovnitř, obešel svoje židle, dal si&nbsp;hubičku s&nbsp;těmi svými příbuznými, ale pak se&nbsp;posadil naproti mně a&nbsp;dlouze se&nbsp;na&nbsp;mne díval, tak dlouze, že&nbsp;jsem sklopil oči, ale Renda seskočil, posadil se&nbsp;mi&nbsp;na&nbsp;klín a&nbsp;dal mi&nbsp;packy na&nbsp;ramena a&nbsp;teď se&nbsp;do&nbsp;mne díval, musel jsem se&nbsp;dívat, a&nbsp;byly to&nbsp;ty&nbsp;samé oči, jako oči Máci, té, která odešla přes pole na&nbsp;parcelu tam k&nbsp;Míčkům a&nbsp;již nikdy se&nbsp;nevrátila, raději tam někde v&nbsp;kůlnách umřela, než aby tady byla se&nbsp;mnou a&nbsp;těmi ostatními protivnými koťaty. A&nbsp;Renda, když se&nbsp;vynadíval mi&nbsp;do&nbsp;očí, tak seskočil, bývalý krasaveček, který se&nbsp;třpytil a&nbsp;leskl a&nbsp;byl celý ozářený sršící elektřinou, teď odcházel, cukal nožkami, hrbil svůj vyzáblý hřbet, když mi&nbsp;ukázal, jak jsem jej zbědoval, tak odešel, aby se&nbsp;za&nbsp;chvíli vrátil, jako by&nbsp;mi&nbsp;chtěl něco říct, něco dodat k&nbsp;tomu všemu, co&nbsp;se&nbsp;mu&nbsp;to&nbsp;stalo za&nbsp;ty&nbsp;tři měsíce a&nbsp;víc, ale rozmyslel si&nbsp;to, pokynul mi&nbsp;zbědovaným krkem, a&nbsp;dal se&nbsp;do&nbsp;směšného běhu a&nbsp;odbelhal tam někam k&nbsp;potoku…</span></p>
          <h2 id="3" class="chunk" data-nb-ref-number="31" data-nb-words="1" data-nb-chars="1"><span class="idea" data-nb-ref-number="31" id="idea31" data-nb-words="1" data-nb-chars="1">3</span></h2>
          <p class="chunk" data-nb-ref-number="32" data-nb-words="41" data-nb-chars="224"><span class="idea" data-nb-ref-number="32" id="idea32" data-nb-words="41" data-nb-chars="224">Ten čas, kdy Švarcava měla koťata v&nbsp;ptačím krmítku, takový dojemný a&nbsp;lidový Betlém, ten čas se&nbsp;mi&nbsp;nechtělo být na&nbsp;světě. Jistil jsem, že&nbsp;moje žena má&nbsp;pravdu, co&nbsp;budeme dělat s&nbsp;tolika kočkami? Měla pravdu, ale jak to&nbsp;vyřešit?</span></p>
          <p class="chunk" data-nb-ref-number="33" data-nb-words="431" data-nb-chars="2282"><span class="idea" data-nb-ref-number="33" id="idea33" data-nb-words="431" data-nb-chars="2282">Já&nbsp;jsem byl vinným, že&nbsp;tolik koček jsme měli v&nbsp;domečku v&nbsp;lese, že&nbsp;náš pobyt na&nbsp;víkendu byl vším jiným, jenom ne&nbsp;rekreací, naopak, od&nbsp;rána jsme trnuli, že&nbsp;otevřeme dveře a&nbsp;zaplaví chodbičku a&nbsp;kuchyň tolik koček, až&nbsp;jsme trnuli, až&nbsp;doroste těch deset koťátek, a&nbsp;co pak? Moje žena plakala a&nbsp;opakovala střelnou modlitbičku… co&nbsp;budeme dělat s&nbsp;tolika kočkama? A&nbsp;já jsem chodil k&nbsp;potoku a&nbsp;díval jsem se&nbsp;na&nbsp;vrbu, na&nbsp;tu&nbsp;vrbu, o&nbsp;které mi&nbsp;věštila Mařenka, že&nbsp;se&nbsp;na&nbsp;ní&nbsp;oběsím. A&nbsp;tak jsem si&nbsp;jednou dodal odvahy, a&nbsp;vytáhl jsem z&nbsp;kůlny velký koš, a&nbsp;zatímco jsem všem kočkám nalil do&nbsp;dvou talířů mlíčko v&nbsp;kuchyni, vynesl jsem koťátka z&nbsp;krmítka, tak nějak jako v&nbsp;horečce, ženu jsem poslal k&nbsp;sousedům, vynesl jsem dvě koťátka a&nbsp;dal jsem je&nbsp;do&nbsp;koše, pak jsem vešel do&nbsp;kůlny a&nbsp;vynesl jsem dvě koťátka a&nbsp;dal jsem je&nbsp;k&nbsp;těm koťátkům z&nbsp;krmítka pro ptáčky, a&nbsp;pak jako ve&nbsp;snu jsem rozevřel poštovní pytel se&nbsp;zaschlou skvrnou v&nbsp;cípech, a&nbsp;dal jsem tam tři koťata a&nbsp;tři koťata a&nbsp;vběhl jsem do&nbsp;lesa a&nbsp;několikrát jsem udeřil obsahem poštovního pytle, pak ještě jednou, a&nbsp;zase… Měl jsem už&nbsp;tenkrát v&nbsp;zimě pocit vraždy, ale za&nbsp;ten čas jsem už&nbsp;tak otrnul, že&nbsp;jedině nad ránem se&nbsp;mi&nbsp;zjevovala ta&nbsp;kočka, jen nad ránem ke&nbsp;mně přicházela a&nbsp;znovu žalostně mňoukala, abych jí&nbsp;pomohl, a&nbsp;když jsem odmítnul a&nbsp;jako pomoc jsem rozevřel poštovní pytel na&nbsp;dopisy, tak nějak jako by&nbsp;se&nbsp;mi&nbsp;chtěla pomstít za&nbsp;to, že&nbsp;jsem ji&nbsp;neodnesl, nevysypal doma a&nbsp;nenakrmil a&nbsp;nevyléčil z&nbsp;opuštěnosti, vklouzla do&nbsp;pytle sama a&nbsp;já jsem ji&nbsp;ubil, abych se&nbsp;zbavil těch nocí, kdy chodila kolem mého stavení a&nbsp;naříkala… A&nbsp;vzal jsem pak rýč a&nbsp;tam mezi břízami, na&nbsp;místě odlehlém, jsem vyrýpal hlubokou jámu, vysypal jsem tam mokrý obsah pytle, neubránil jsem se, abych nedoběhl ještě před to&nbsp;moje stavení a&nbsp;neutrhl šest pelargónií, a&nbsp;když jsem se&nbsp;vrátil, tak jsem do&nbsp;hrobu naházel ty&nbsp;květiny a&nbsp;koťátka tam ležela v&nbsp;hrůzné směsi a&nbsp;já jsem se&nbsp;děsně dolekal, neměl jsem se&nbsp;tam dívat… A&nbsp;zaházel jsem ten hrob, a&nbsp;dal jsem na&nbsp;něj kámen, zaházel jsem ten hrob starým dubovým listím, abych zahladil stopy. A&nbsp;poštovní pytel jsem složil, a&nbsp;uložil jsem jej do&nbsp;kůlny, a&nbsp;když jsem vyšel z&nbsp;kůlny do&nbsp;světla, zapotácel jsem se&nbsp;a&nbsp;přišlo mi&nbsp;špatně, a&nbsp;běžel jsem a&nbsp;držel jsem se&nbsp;prázdného krmítka pro ptáčky a&nbsp;plaňky plotu a&nbsp;vydávil jsem svůj žaludek a&nbsp;pak ještě a&nbsp;zase…</span></p>
          <p class="chunk" data-nb-ref-number="34" data-nb-words="670" data-nb-chars="3683"><span class="idea" data-nb-ref-number="34" id="idea34" data-nb-words="670" data-nb-chars="3683">Tak jsem slzel, byl jsem bledý, otevřel jsem dveře od&nbsp;chodbičky a&nbsp;pak jsem stál a&nbsp;dlouho jsem se&nbsp;držel kliky od&nbsp;kuchyňky, abych ji&nbsp;otevřel. A&nbsp;vyběhli kocouři a&nbsp;vyběhly i&nbsp;ty dvě kočičky, které mě&nbsp;měly rády, a&nbsp;když jsem je&nbsp;pohladil, a&nbsp;přivedl ke&nbsp;koši, první do&nbsp;koše vklouzla Švarcava a&nbsp;přijala ta&nbsp;čtyři koťátka jako svoje, a&nbsp;za chvíli přiběhla i&nbsp;ta druhá kočička, a&nbsp;jako by&nbsp;se&nbsp;to&nbsp;rozumělo samo sebou, vklouzla do&nbsp;toho košíčku také… A&nbsp;tak ležely v&nbsp;košíčku, koťata cucala střídavě, jako by&nbsp;to&nbsp;byla koťátka jen jedné kočky, nebo společná koťátka… a&nbsp;já jsem jim nastavil ruku a&nbsp;obě kočky mi&nbsp;lízaly ruku a&nbsp;zavíraly oči, byly blažené, že&nbsp;jsem se&nbsp;jich dotýkal, že&nbsp;jsem hladil dva páry koťátek, a&nbsp;mně zdánlivě spadl kámen ze&nbsp;srdce… A&nbsp;pak ty&nbsp;kočičky si&nbsp;rozdělily úlohy, střídaly se&nbsp;v&nbsp;koši, měly sdostatek času, aby si&nbsp;šly za&nbsp;svojí potřebou, aby odeběhly přes plot tam na&nbsp;ty&nbsp;svoje mýta, aby se&nbsp;vzpamatovaly z&nbsp;koťátek, aby když se&nbsp;jedné zastesklo, tak se&nbsp;vrátila ke&nbsp;košíku, který teď stál v&nbsp;kuchyni, a&nbsp;vystřídala druhou kočku, když napřed si&nbsp;ty&nbsp;kočky daly při střídání hubičky. A&nbsp;i ostatní kocouři se&nbsp;chodili dívat na&nbsp;koťata, dokonce když kočky byly pryč, tak si&nbsp;vlezli za&nbsp;svými synovci a&nbsp;neteřemi, olizovali je&nbsp;ti&nbsp;kocouři, čistili je, zahřívali je, a&nbsp;zdálo se, že&nbsp;jsem tak nějak tím, že&nbsp;jsem ubil šest koťat, pomohl všem… Ten čas, ten měsíc by&nbsp;se&nbsp;zdál, že&nbsp;byl nejšťastnější, protože obě kočky se&nbsp;předháněly, závodily v&nbsp;tom, která víc mne má&nbsp;ráda, která častěji mi&nbsp;vystupuje na&nbsp;kolena a&nbsp;dává mi&nbsp;packy na&nbsp;ramena a&nbsp;dívá se&nbsp;mi&nbsp;láskyplně do&nbsp;očí. Dokonce jeden z&nbsp;přátel, když tohle viděl, přinesl aparát, aby vyfotografoval tu&nbsp;siestu, když sedím na&nbsp;lavičce, na&nbsp;kolenou mám košík a&nbsp;v&nbsp;něm jsou čtyři koťata a&nbsp;dvě kočky, stočené tak, že&nbsp;jedna druhé měla hlavu v&nbsp;nohách, a&nbsp;já jsem měl ruce v&nbsp;košíčku. Koťata už&nbsp;viděla, olizovala mne, ducala a&nbsp;tiskla se&nbsp;k&nbsp;mým rukám, díval jsem se&nbsp;do&nbsp;košíku na&nbsp;ty&nbsp;svoje ruce dotýkající se&nbsp;koťátek. Seděl jsem tak na&nbsp;lavičce, můj přítel cvakal nejhezčí obrázky a&nbsp;nevěděl a&nbsp;ani nemohl tušit, co&nbsp;všechno procházelo mou hlavou, mým celým tělem. Už&nbsp;jsem od&nbsp;téhle chvíle věděl, že&nbsp;už&nbsp;nemusím vidět ani ten krvavý poštovní pytel, že&nbsp;už&nbsp;nemusím štípat sekyrkou dříví, že&nbsp;už&nbsp;ani se&nbsp;nemusím podívat na&nbsp;svoje ruce, že&nbsp;trvale budu mít pocit viny, že&nbsp;dál kromě té&nbsp;obrovské zimní kočky, budou navíc ke&nbsp;mně chodit koťátka, šest koťátek, budou mne navštěvovat jako výčitky svědomí, když nad ránem nemohu spát. Co&nbsp;mi&nbsp;bylo platné, že&nbsp;mne kočky, Švarcava a&nbsp;ta, která ještě neměla jméno, ta&nbsp;Bezejmenná, zahrnovaly přízní, to&nbsp;ještě zvyšovalo můj pocit hanby, viny. To, že&nbsp;už&nbsp;zdálky mne vítaly tím stříkáním lásky rovnou z&nbsp;očí, že&nbsp;celou moji postavu milovaly, dokonce když jsem se&nbsp;naklonil nad košíkem a&nbsp;dal jsem jim tam ruku, tak omdlívaly a&nbsp;z&nbsp;úst jim tekly něžné sliny, tak mě&nbsp;měly rády a&nbsp;byl jsem pro ně&nbsp;vším, tím nejhezčím, co&nbsp;na&nbsp;světě kdy viděly. Dokonce jak se&nbsp;zdálo, měly mne ještě raději než ty&nbsp;svoje malinké baterky, ta&nbsp;čtyři koťata, která jsem jim dal dohromady, a&nbsp;obě ty&nbsp;matky měly ne&nbsp;dojem, ale byly skálopevně přesvědčeny, že&nbsp;to&nbsp;jsou ta&nbsp;jejich. Dál domyslet už&nbsp;to&nbsp;nedovedly, zatímco já&nbsp;jsem domýšlel všechno to, co&nbsp;jsem spáchal, co&nbsp;jsem ne&nbsp;udělat musel, ale co&nbsp;jsem nakonec udělal. A&nbsp;tak já, ten který více než čtyřicet let si&nbsp;trvale rozrušoval smysly, tak já, který v&nbsp;uzavřené kuchyni, když byl znepokojován jakýmsi zvukem, a&nbsp;když jsem šel po&nbsp;počátku mého znepokojení, tak když jsem zjistil, že&nbsp;to&nbsp;je&nbsp;list, který se&nbsp;mezi okny viklá na&nbsp;pavoučím vláknu, tak já&nbsp;už&nbsp;takto rozviklaný jsem si&nbsp;bláhové dovolil ten luxus, že&nbsp;jsem zabil zbědovanou kočku v&nbsp;zimním lese, teď šest koťátek. Já, který jsem slyšel i&nbsp;tikat hodinky zamotané do&nbsp;šály, jsem nedomyslil, co&nbsp;jsem si&nbsp;na&nbsp;sebe přichystal…</span></p>
          <h2 id="4" class="chunk" data-nb-ref-number="35" data-nb-words="1" data-nb-chars="1"><span class="idea" data-nb-ref-number="35" id="idea35" data-nb-words="1" data-nb-chars="1">4</span></h2>
          <p class="chunk" data-nb-ref-number="36" data-nb-words="505" data-nb-chars="2742"><span class="idea" data-nb-ref-number="36" id="idea36" data-nb-words="505" data-nb-chars="2742">Ten čas jsem navštívil v&nbsp;Šemících biograf, kde hráli Sladký život pana Felliniho. A&nbsp;už jak se&nbsp;objevil Steiner, krasavec, který hrál toccatu a&nbsp;Fugu d&nbsp;moll, když jsem viděl děti a&nbsp;manželku pana Steinera, tak jsem se&nbsp;znepokojil, a&nbsp;když přišla ta&nbsp;scéna, jak fotografové odstřelují ze&nbsp;svých aparátů paní Steinerovou, která se&nbsp;vrací z&nbsp;nákupu domů, a&nbsp;když jsem pak uviděl, jak v&nbsp;domově leží zastřelené dvě děti a&nbsp;na křesle zastřelený sebevrah a&nbsp;vrah svých děcek pan Steiner, roztřásl jsem se, a&nbsp;musel jsem ven, packal jsem a&nbsp;dral jsem se&nbsp;zprostředka sedadel, jen ven a&nbsp;ven a&nbsp;pryč, protože pan Steiner se&nbsp;zděsil tak jako já, o&nbsp;budoucí osudy svých dětí, a&nbsp;zabil je&nbsp;tak jako já&nbsp;koťátka a&nbsp;opuštěnou kočku za&nbsp;zimního večera, jenomže já&nbsp;jsem se&nbsp;bláhové rozhodl, že&nbsp;budu na&nbsp;světě dál, že&nbsp;neodejdu ze&nbsp;světa tak, jak mi&nbsp;to&nbsp;věštila Mařenka, ta, která umřela a&nbsp;nechala mi&nbsp;tady připomínku své věštby, lýkovou velikou tašku se&nbsp;zelenými kruhy, tašku, ve&nbsp;které často si&nbsp;hrála nebo spala ta&nbsp;moje odrostlá koťata. A&nbsp;tak jako dřív mne neustále bolel žaludek, bolelo mne teď srdce, protože měl jsem duši nemocnou zrovna tak jako doktor Steiner, tak jako Raskolnikov, když zavraždil dvě stařeny a&nbsp;bláhově se&nbsp;domníval, jako by&nbsp;zabil dvě lidské vši. Jedno nedělní odpoledne Švarcava dostala horečku, vyskočila z&nbsp;košíčku od&nbsp;koťat a&nbsp;běžela ke&nbsp;mně, třásla se&nbsp;horečkou, hladil jsem ji, ale ona se&nbsp;začala vzdouvat v&nbsp;křečích, nejdřív jsem ji&nbsp;chtěl vzít do&nbsp;košíčku a&nbsp;rychle ji&nbsp;odvézt do&nbsp;Říčan ke&nbsp;zvěrolékařům, ale pak kočička se&nbsp;mne držela, tiskla se&nbsp;na&nbsp;mne, pak ležela a&nbsp;já jsem ji&nbsp;hladil, začala se&nbsp;potit, zpotila se&nbsp;tak, jako bych ji&nbsp;vytáhl z&nbsp;potoka, a&nbsp;přišla žena a&nbsp;naléhala na&nbsp;mne, abychom odvezli Švarcavu do&nbsp;Říčan, ale já&nbsp;jsem trval, že&nbsp;to&nbsp;přejde, že&nbsp;hlavně, kočička, kdybychom ji&nbsp;převáželi, tak by&nbsp;šílela v&nbsp;autě, že&nbsp;by&nbsp;nás podrápala, protože začíná přicházet o&nbsp;rozum, že&nbsp;se&nbsp;horečkou pomátla, že&nbsp;jistě dostala tak jako psi, psinku, že&nbsp;už&nbsp;s&nbsp;ní ta&nbsp;nemoc tak třese, tak ji&nbsp;vzdouvá… A&nbsp;opravdu Švarcava už&nbsp;přestala vnímat i&nbsp;mne, dokonce mne drápala, musel jsem vzít hadr, pak deku, abych ji&nbsp;tisknul k&nbsp;zemi, takové křeče dostávala, jako bych držel vánočního kapra, měl jsem pocit, že&nbsp;je&nbsp;potem úplně slizká… Tak jsem ji&nbsp;držel, tiskl k&nbsp;zemi, pořád ji&nbsp;držel, volal jsem na&nbsp;ni, zapřísahal jsem ji, že&nbsp;jsem s&nbsp;ní já…, ale ta&nbsp;kočička křičela a&nbsp;prskala a&nbsp;syčela na&nbsp;mne, jako by&nbsp;se&nbsp;dozvěděla, že&nbsp;jsem to&nbsp;byl já, který zabil její děti, že&nbsp;jsem já&nbsp;tím viníkem, že&nbsp;moje ruce jsou krvavé, že&nbsp;se&nbsp;těch mých rukou, které tak milovala, že&nbsp;se&nbsp;děsí… a&nbsp;že vlastně zešílela, když jí&nbsp;to&nbsp;všechno došlo. A&nbsp;já tím více jsem ji&nbsp;tisknul k&nbsp;zemi. Když jsem ji&nbsp;odkryl, viděl jsem, že&nbsp;je&nbsp;mrtvá a&nbsp;že její jedno hrozné oko na&nbsp;mne se&nbsp;dívá, a&nbsp;v&nbsp;tom hrozivém oku jsem viděl všechno to, co&nbsp;jsem sám proti sobě měl…</span></p>
          <h2 id="5" class="chunk" data-nb-ref-number="37" data-nb-words="1" data-nb-chars="1"><span class="idea" data-nb-ref-number="37" id="idea37" data-nb-words="1" data-nb-chars="1">5</span></h2>
          <p class="chunk" data-nb-ref-number="38" data-nb-words="512" data-nb-chars="2813"><span class="idea" data-nb-ref-number="38" id="idea38" data-nb-words="512" data-nb-chars="2813">Mourovatý kocour Renda zmizel. Chodil jsem po&nbsp;alejích, chodil jsem podle potoka, po&nbsp;silnici a&nbsp;hledal jsem v&nbsp;příkopech, ale nikdy jsem Rendu nenašel. Tolik jsem si&nbsp;přál, aby jej dostali myslivci, nebo pneumatiky auta! Ale Renda odešel, tak jako jeho maminka, mourovatá kočička, která porodila Rendu a&nbsp;ostatní v&nbsp;mé posteli, která mne milovala tak, že&nbsp;když jí&nbsp;odrostla koťata, přicházela na&nbsp;kontrolu, zdali už&nbsp;jsem v&nbsp;chalupě sám, ale když přišly ty&nbsp;její děti vedené Rendou, syčela na&nbsp;ně, a&nbsp;pak se&nbsp;na&nbsp;mne podívala tak nenávistně, až&nbsp;jsem z&nbsp;toho nespal, a&nbsp;zmizela, aby přišla ještě jednou a&nbsp;pak ještě a&nbsp;pak už&nbsp;nikdy, odebíhala, syčela a&nbsp;zanechala mne zdrceného s&nbsp;trvalou výčitkou v&nbsp;lese i&nbsp;v&nbsp;Praze, kdekoliv jsem spal, pokaždé jsem se&nbsp;nad ránem probouzel, objevil se&nbsp;mrak v&nbsp;podobě mlžné výčitky, která se&nbsp;ztvárněla v&nbsp;tvář té&nbsp;mé&nbsp;kočičky, které jsem byl nevěrný s&nbsp;jejími dětmi, a&nbsp;ona to&nbsp;nesnesla a&nbsp;zahynula někde v&nbsp;lese, tam u&nbsp;Míčků. Ten její syn, ten krasavec, ten mi&nbsp;můj život znepříjemnil ještě víc. Je&nbsp;pravda, že&nbsp;jsem jej daroval rodině, kterým umřel zrovna tak mourovatý kocourek, jako byl můj, daroval jsem jej, ale slíbili mi, že&nbsp;jej budou vozit na&nbsp;chatu a&nbsp;že se&nbsp;bude mít, jako by&nbsp;se&nbsp;neměl nikde. A&nbsp;pak mi&nbsp;jej přivezli za&nbsp;tři měsíce, předali mi&nbsp;jej, ani nepřijela paní, jen přijel autem syn a&nbsp;předal mi&nbsp;Rendu, ale jak jsem měl Rendu v&nbsp;náručí, už&nbsp;jsem věděl, že&nbsp;Renda bude můj osud, nepřitisknul se&nbsp;ke&nbsp;mně tak, jak býval zvyklý, nenechal se&nbsp;vzít do&nbsp;náručí a&nbsp;hodit nazad a&nbsp;tak téměř omdlít štěstím, že&nbsp;mu&nbsp;dýchám pod bradu a&nbsp;že i&nbsp;sám jsem blízek omdlení štěstím. Pustil jsem jej až&nbsp;v&nbsp;kuchyni, jeho sourozenci jej přivítali tak, jako by&nbsp;nikdy tady nebyl, jako by&nbsp;se&nbsp;tady nenarodil, jako by&nbsp;nikdy nebyl ten nejhezčí a&nbsp;nejrozumnější kocour v&nbsp;tom našem stavení, kocour Renda, který všechny ty&nbsp;svoje bratry a&nbsp;sestry čistil, který určoval, jaký bude pořad mešuge štunde, který ty&nbsp;svoje pokrevence vodil přes lávku potoka do&nbsp;polí, který když pračky a&nbsp;hry těch ostatních přerostly, tak zasáhl a&nbsp;potrestal viníka a&nbsp;ten to&nbsp;pokorně přijal, protože Renda byl o&nbsp;celou hlavu větší než ti&nbsp;ostatní. Teď, když jej po&nbsp;třech měsících přinesli nazpátek, že&nbsp;celý měsíc už&nbsp;jen naříkal a&nbsp;poslední týden už&nbsp;jen mlčel, a&nbsp;jak mi&nbsp;řekl ten mladý muž, který jej přivezl nazpátek, dokonce jako by&nbsp;se&nbsp;rozhodl pro to, že&nbsp;umře hladem. Tak navrácený sice jedl, ale počkal, až&nbsp;se&nbsp;najedí ostatní kočky a&nbsp;kocouři, pak jedl, čekal jsem, zdalipak bude lábat mlíčko na&nbsp;několikrát, aby v&nbsp;pauzách zvedl hlavičku a&nbsp;podíval se&nbsp;na&nbsp;mne, aby mi&nbsp;poděkoval tak, jak to&nbsp;dělával dřív. Ale Renda věděl dobře, že&nbsp;se&nbsp;na&nbsp;něj dívám, věděl dobře, že&nbsp;se&nbsp;při jídle každou chvíli na&nbsp;mne podíval a&nbsp;poděkoval mi, ale přesto že&nbsp;to&nbsp;věděl, příliš dobře to&nbsp;věděl, tak nezvedl hlavičku, ale když dojedl, tak si&nbsp;vyšel jen tak na&nbsp;chvilku ven, seděl pak na&nbsp;pumpě a&nbsp;díval se&nbsp;na&nbsp;naše okna…</span></p>
          <p class="chunk" data-nb-ref-number="39" data-nb-words="307" data-nb-chars="1590"><span class="idea" data-nb-ref-number="39" id="idea39" data-nb-words="307" data-nb-chars="1590">Ale od&nbsp;té&nbsp;doby, co&nbsp;jej vrátili tak bezduchého a&nbsp;zbědovaného, tak ostatní kočky sladce vzdychaly na&nbsp;kanapi, na&nbsp;židlích, jedině Renda se&nbsp;posadil v&nbsp;koutku, takové osiřelé dítě to&nbsp;bylo, seděl tam a&nbsp;díval se&nbsp;na&nbsp;mne docela bez zájmu, někdy chtěl něco říct, chtěl se&nbsp;pousmát tak, jak to&nbsp;uměl dřív, ale úsměv mu&nbsp;zmrznul v&nbsp;té jeho mourovaté tváři a&nbsp;tak celý večer seděl a&nbsp;díval se&nbsp;na&nbsp;mne, když jsem jej chtěl pohladit, tak zavřel oči, ale odtahoval se, bylo mu&nbsp;to&nbsp;nepříjemné, tak, jako to&nbsp;bývalo jeho mamince, když přišla na&nbsp;kontrolu, zdali už&nbsp;jsem ve&nbsp;stavení sám, bez těch jejích harantů? A&nbsp;tak ještě celý měsíc, každý den, Renda seděl v&nbsp;koutku a&nbsp;díval se&nbsp;na&nbsp;mne, já&nbsp;jsem nemohl ani nic psát, ani nic dělat, snažil jsem se&nbsp;celý měsíc zastihnout Rendu, až&nbsp;se&nbsp;na&nbsp;mne podívá tak, jak se&nbsp;na&nbsp;mne dívával, když při každém pohledu z&nbsp;mých očí do&nbsp;jeho očí téměř omdlíval, dokonce mu&nbsp;tekly sliny, jak býval dojatý z&nbsp;toho a&nbsp;tím, že&nbsp;jej vidím, že&nbsp;se&nbsp;na&nbsp;něj dívám, že&nbsp;na&nbsp;něj mluvím, že&nbsp;jej hladím… Avšak od&nbsp;té&nbsp;doby, co&nbsp;mi&nbsp;jej přinesli jako ručník, jak utěrku, tak od&nbsp;té&nbsp;doby jsem celý měsíc nenavázal s&nbsp;ním ten náš milostný vztah, nedovedl mi&nbsp;odpustit, a&nbsp;snad v&nbsp;jeho očích jsem vyvedl něco tak hrozného, že&nbsp;se&nbsp;to&nbsp;ani odpustit nedalo, a&nbsp;já jsem ze&nbsp;dne na&nbsp;den měl větší a&nbsp;větší pocit viny, zvedal jsem Rendu tak jako dřív, Renda mi&nbsp;spával na&nbsp;polštáři v&nbsp;hlavě, zatímco ostatní kočky a&nbsp;kocouři museli spát v&nbsp;nohách, ale ani to&nbsp;nepomohlo, zvedl se&nbsp;a&nbsp;seskočil z&nbsp;postele a&nbsp;zase se&nbsp;posadil tam, kde byl, aby dál se&nbsp;na&nbsp;mne díval vyčítavě a&nbsp;dál mě&nbsp;mučil tím, co&nbsp;jsem mu&nbsp;přichystal tím tříměsíčním pobytem v&nbsp;pražském bytě…</span></p>
          <p class="chunk" data-nb-ref-number="40" data-nb-words="1338" data-nb-chars="7360"><span class="idea" data-nb-ref-number="40" id="idea40" data-nb-words="1338" data-nb-chars="7360">A&nbsp;tak jednoho dne Renda nepřišel, oddychnul jsem si, několik dní jsem dokonce byl mylně šťasten, když tam v&nbsp;rohu kuchyně nesedaly ty&nbsp;vyčítavé oči, ale ještě jsem si&nbsp;nebyl jistý, že&nbsp;Renda už&nbsp;není. Proto jsem obcházel louky a&nbsp;lesíčky, chodil jsem podle silnice a&nbsp;hledal jsem tam mrtvého Rendu. Ale ani jej nezastřelili myslivci, ani jej nepřejelo auto, dokonce jsem se&nbsp;vyptával, zdali sousedé, i&nbsp;na vzdálených parcelách, nenašli mrtvého mourovatého kocourka, dokonce jsem si&nbsp;zašel do&nbsp;sousedních vesnic, protože myslivci rádi chodějí na&nbsp;šoulačku, a&nbsp;vyptával jsem se, zdali nestřelili mourovatého kocourka tam někde v&nbsp;Loskotech, u&nbsp;potoka v&nbsp;Olšinách, na&nbsp;Farské cestě, v&nbsp;Cihelně? Bystře jsem se&nbsp;díval na&nbsp;myslivce, když jsem v&nbsp;hospodě jim kladl tuhle otázku korunním svědkům, ale jistil jsem, že&nbsp;odpovídali podle pravdy, že&nbsp;kocoura nestřelili, a&nbsp;když, tak by&nbsp;mi&nbsp;to&nbsp;řekli. A&nbsp;tak Renda zmizel a&nbsp;já jsem si&nbsp;oddychnul. Ale za&nbsp;týden mi&nbsp;začal ten kocour přicházet tak jako jeho maminka, nad ránem, já&nbsp;takhle špatně spím, namotávám na&nbsp;sebe prostěradlo a&nbsp;nemohu se&nbsp;dočkat úsvitu, nemohu se&nbsp;dočkat, až&nbsp;se&nbsp;rozsvítí světla na&nbsp;silnici, až&nbsp;bude pět hodin… A&nbsp;teď mi&nbsp;přicházel Renda, ne&nbsp;jako oblak, ne&nbsp;jako mračno, ze&nbsp;kterého se&nbsp;teprve odstředila kočičí tvář. Renda přicházel nad tím ránem jako blesk, najednou jsem jej měl v&nbsp;hlavě, moje hlava se&nbsp;mi&nbsp;rozrostla a&nbsp;byla veliká tak jako kuchyň, tak velikou hlavu jsem měl, tak, jako celou moji parcelu s&nbsp;borovicemi a&nbsp;břízami a&nbsp;potokem… A&nbsp;tam seděl kocour Renda a&nbsp;díval se&nbsp;na&nbsp;mne, jen se&nbsp;na&nbsp;mne díval a&nbsp;já jsem sám na&nbsp;sebe podával obžalobu, já&nbsp;sám jsem sebe žaloval, já&nbsp;sám jsem si&nbsp;psal a&nbsp;přednášel vinu, kterou mi&nbsp;neodpustil kocour Renda, a&nbsp;nakonec jsem jistil, že&nbsp;jsem si&nbsp;tuhle vinu nemohl odpustit ani já… Pane Hrabale, tři měsíce, celou věčnost jsem seděl tam v&nbsp;tom bytě za&nbsp;záclonou, nevzal jsem, přísahám, ani játra, ani slezinku, ani vařené hovězí, ani tu&nbsp;mořskou rybu, kterou jsem tak rád jedl u&nbsp;vás, seděl jsem za&nbsp;záclonou a&nbsp;žasnul jsem, jak jste mne mohl dát těm lidem, proč jste, pane Hrabale, jim nedal tu&nbsp;moji sestřičku, tu&nbsp;maličkou, ta&nbsp;by&nbsp;snad tady za&nbsp;záclonou byla šťastná, ale já&nbsp;jsem myslel jen na&nbsp;vás, protože, a&nbsp;vy to&nbsp;dobře víte, já&nbsp;jsem vás měl rád, já&nbsp;jsem vás miloval, a&nbsp;vy jste mne měl taky rád, taky jste mě&nbsp;miloval, docela bych s&nbsp;tím souhlasil, kdybyste mne dal do&nbsp;toho poštovního pytle, a&nbsp;kdybyste mne zabil, jako jste zabil tu&nbsp;kočku za&nbsp;mrazivých dní, vklouzl bych tam taky, protože byste mne v&nbsp;tom poštovním pytli utloukl tak jako i&nbsp;ta koťátka sotva narozená, a&nbsp;já bych to&nbsp;od&nbsp;vás přijal, protože jsem vás, pane Hrabale, miloval. Utloukl byste mne o&nbsp;kmeny bříz, o&nbsp;které jsem si&nbsp;brousil drápky. A&nbsp;já to&nbsp;vím, že&nbsp;na&nbsp;to&nbsp;byl ten pytel, ten poštovní pytel, který je&nbsp;pořád složený a&nbsp;se zaschlou krví, pořád tam leží v&nbsp;kůlničce, abyste v&nbsp;něm zabil další koťátka a&nbsp;kočky, které jsou přespočetné, kterých je&nbsp;ve&nbsp;stavení navíc. Ale proč jste mne dával do&nbsp;světa, když jste mne měl nejraděj i, ze&nbsp;všech koček jste mne miloval tak, jako jsem měl rád já&nbsp;vás? Pane Hrabale, ruku na&nbsp;srdce, jednu kočku jste mohl živit navíc, já&nbsp;jsem přeci to&nbsp;nechtěl zadarmo to&nbsp;jídlo a&nbsp;mlíčko od&nbsp;vás, sám dobře víte, že&nbsp;jsem každou myšku, kterou jsem chytil, každou jsem vám položil na&nbsp;okno, abyste viděl, že&nbsp;mne neživíte zadarmo, dokonce každého ptáčka jsem vám přinesl, dokonce jsem vám přinesl i&nbsp;koroptve a&nbsp;maličké bažanty, jednou jsem vám donesl i&nbsp;ještě živého divokého králická, abych nakonec vám dotáhnul velikého králíka, se&nbsp;kterým jsem se&nbsp;serval jen proto, abych vám ukázal, že&nbsp;mne neživíte zadarmo, protože jsem se&nbsp;narodil ve&nbsp;vaší posteli, s&nbsp;vámi jsem pak spával, když jste se&nbsp;procházel, tak jsem za&nbsp;noci vás doprovázel, když padal sníh, tak jsem s&nbsp;vámi došel vysokým sněhem až&nbsp;do&nbsp;Hájenky v&nbsp;lese, abych tam na&nbsp;vás čekal, až&nbsp;zase půjdete domů, abych vyskočil a&nbsp;zase jsme se&nbsp;vraceli tam k&nbsp;nám, tam k&nbsp;teplým kamnům, abych pak si&nbsp;lehl k&nbsp;vám a&nbsp;jako jediný jsem s&nbsp;vámi spal, tak jste mi, pane Hrabale, dával klamně přednost před ostatními a&nbsp;já jsem byl na&nbsp;to&nbsp;pyšný, tak, jako jsem byl pyšný na&nbsp;všechny ty&nbsp;vaše břízky a&nbsp;borovice, na&nbsp;váš potok, dokonce jsem věděl, kdy se&nbsp;budete vracet do&nbsp;lesa tím vaším autem, nebyl jste doma někdy tak dlouho, ale já&nbsp;jsem seděl na&nbsp;balkóně a&nbsp;naslouchal jsem a&nbsp;věděl jsem a&nbsp;poznal, že&nbsp;tam na&nbsp;silnici přijíždí vaše auto, seběhl jsem a&nbsp;běžel jsem vám naproti, a&nbsp;když jste zastavil to&nbsp;vaše auto, tak už&nbsp;jsem stál a&nbsp;celý jsem se&nbsp;smál štěstím, že&nbsp;už&nbsp;jste tady, a&nbsp;vy jste to&nbsp;věděl, vím dobře, že&nbsp;když jste jel příliš rychle, tak najednou já&nbsp;jsem vám dal vzduchem povel, abyste jel pomaleji, abyste se&nbsp;mi&nbsp;nezabil, abyste se&nbsp;mi, pane Hrabale, těžce nezranil, protože co&nbsp;bych byl bez vás? když byste ležel v&nbsp;nemocnici, když byste byl v&nbsp;rakvi? Tak jsem vás, pane Hrabale, miloval, tak jsem miloval všechny ty&nbsp;vaše stromy a&nbsp;trávu a&nbsp;všechny ty&nbsp;cestičky, kterými jste chodil k&nbsp;potoku, když jste byl pryč, tak jsem chodil těmi cestičkami, kterými jste kráčel, a&nbsp;já jsem kráčel s&nbsp;vámi, a&nbsp;když jste se&nbsp;zastavil, sehnul jste se, já&nbsp;jsem povyskočil a&nbsp;vy jste mne vzal do&nbsp;náruče, přitisknul jste si&nbsp;mne pod bradu a&nbsp;zavřel oči a&nbsp;já jsem zavřel oči, a&nbsp;tak jsme, pane Hrabale, byli šťastni, to&nbsp;bylo moje všechno, ne&nbsp;že&nbsp;jste mně dával mlíčko a&nbsp;mořskou rybu, ale když jste mne vzal na&nbsp;ruku a&nbsp;přitisknul obličej do&nbsp;mého kožíšku pod bradou a&nbsp;já jsem byl váš a&nbsp;vy můj… Pane Hrabale, proč jste neotevřel ten poštovní pytel a&nbsp;proč, když jste mne nechtěl, proč jste mne nenechal vklouznout do&nbsp;toho poštovního pytle, proč jste pro mne přichystal tak hrozný osud, že&nbsp;jsem tři měsíce seděl za&nbsp;záclonou v&nbsp;bytě a&nbsp;tesknil jen a&nbsp;jen po&nbsp;vás, aby nakonec, když už&nbsp;jsem nedoufal, nevěřil, když už&nbsp;jsem se&nbsp;zhroutil, proč mne přivezli nazpátek a&nbsp;proč jste mne přijal už&nbsp;jen tělíčko bez ducha, bez lásky, protože, pane Hrabale, já&nbsp;už&nbsp;jsem vás po&nbsp;tom všem nemohl mít rád, už&nbsp;jsem vás nemiloval, protože už&nbsp;ze&nbsp;mne zůstala výčitka, nic víc než žaloba, stesk z&nbsp;toho, že&nbsp;jste mne tenkrát dal, a&nbsp;já jsem rád šel, protože jsem se&nbsp;nenadál, to&nbsp;jsem od&nbsp;vás nečekal a&nbsp;ani očekávat nemohl, že&nbsp;mne vydáte cizím lidem, že&nbsp;pane Hrabale, že&nbsp;můžete beze mne žít… Tohle mi&nbsp;chodil vyčítat kocour Renda nad ránem, když jsem na&nbsp;sebe namotával prostě­radlo, když jsem nemohl spát, když tedy je&nbsp;vhodná chvíle, aby přišly výčitky a&nbsp;žaloby přednesené korunním svědkem, Rendou. Zmáčený potem jsem ten čas, skoro celý rok, vstával, vrávoral jsem a&nbsp;rychle jsem na&nbsp;sebe natáhnul to&nbsp;nejnutnější a&nbsp;vyšel jsem do&nbsp;rána před rozbřeskem, procházel jsem se&nbsp;a&nbsp;byl jsem blízký toho, co&nbsp;mi&nbsp;věštila Mařenka, věštkyně, která mi&nbsp;tady nechala, než umřela, tašku z&nbsp;lýčí se&nbsp;dvěma zelenými kruhy, věštkyně Mařenka, která mi&nbsp;věštila, že&nbsp;se&nbsp;oběsím na&nbsp;vrbě u&nbsp;potoka… Ale já&nbsp;jsem nechtěl se&nbsp;věšet, já&nbsp;jsem chtěl být na&nbsp;světě, já&nbsp;jsem ještě chtěl něco napsat, i&nbsp;kdyby to&nbsp;byl tenhle obžalovací spis o&nbsp;tom, kterak jsem zradil kocoura Rendu, zrovna tak jako jeho maminku, a&nbsp;teď trpím výčitkami a&nbsp;pocitem hrozné viny, co&nbsp;jsem to&nbsp;vyvedl kočkám. Tyhle otázky a&nbsp;obrazy jsem si&nbsp;kladl do&nbsp;hlavy za&nbsp;těch mých potem zmáčených jiter, abych než vyšlo slunce nebo se&nbsp;rozjasnilo, zvýšil stejně svůj pocit viny o&nbsp;to navíc, kde se&nbsp;ve&nbsp;mně vzala ta&nbsp;odvaha a&nbsp;ta drzost, srovnávat životy a&nbsp;smrt koček a&nbsp;lidí? Avšak tím ode mne neodešel pocit viny nad smrtí kočiček a&nbsp;koček, protože nakonec jsem sám sebe dorazil vědomím, že&nbsp;beztrestně se&nbsp;nesmí zabít ani kočička, natož člověk, že&nbsp;beztrestně nelze vyhnat ani člověka, ani kočičku…</span></p>
          <h2 id="6" class="chunk" data-nb-ref-number="41" data-nb-words="1" data-nb-chars="1"><span class="idea" data-nb-ref-number="41" id="idea41" data-nb-words="1" data-nb-chars="1">6</span></h2>
          <p class="chunk" data-nb-ref-number="42" data-nb-words="3336" data-nb-chars="18000"><span class="idea" data-nb-ref-number="42" id="idea42" data-nb-words="3336" data-nb-chars="18000">Tento rok nebyl pro mne šťastný, i&nbsp;když mi&nbsp;všichni mí&nbsp;přátelé tvrdili, že&nbsp;šťastný být musí, protože si&nbsp;žiju v&nbsp;Kersku, v&nbsp;lese, na&nbsp;zdravém vzduchu, obklopen kočkami a&nbsp;mohu si&nbsp;psát, zatímco mí&nbsp;přátelé musí být a&nbsp;žít v&nbsp;Praze se&nbsp;svými denními banálními starostmi. Objevila se&nbsp;mi&nbsp;tady kočička, která při mé&nbsp;smůle se&nbsp;do&nbsp;mne zamilovala, byla mourovatá, ale její kožíšek byl posetý vyrážkou a&nbsp;tak jsem ji&nbsp;natíral mastí, avšak když se&nbsp;ten lišej vyhojil, tak se&nbsp;vracel znovu a&nbsp;zase. Nakonec přece jen ten ekzém zmizel, ale ne&nbsp;dík mastím, ale tomu, že&nbsp;si&nbsp;kočička vytrhala a&nbsp;vykousala ta&nbsp;nemocná místa a&nbsp;tak zase byla grošovaná lysinami, takže nebyla hezká, dokonce byla to&nbsp;nejškaredější kočka, jaká se&nbsp;u&nbsp;mne objevila. Škaredá středa. Ale byla milá a&nbsp;ona to&nbsp;věděla, tak se&nbsp;ode mne nehla, dívala se&nbsp;na&nbsp;mne zamilovaně a&nbsp;byla poctěna tím, že&nbsp;jsem se&nbsp;jí&nbsp;ujal. A&nbsp;pak v&nbsp;mé posteli, jak jinak, měla koťátka, dvě koťátka, a&nbsp;já jsem si&nbsp;oddychnul, že&nbsp;jsem nemusel brát ten poštovní pytel se&nbsp;škraloupy zaschlé krve. A&nbsp;jedno koťátko bylo po&nbsp;kočičce, která byla tak ošklivá, že&nbsp;ani neměla jméno, a&nbsp;druhé koťátko bylo po&nbsp;zrzavém kocourovi od&nbsp;Chládků, který chodil až&nbsp;k&nbsp;nám. A&nbsp;to druhé koťátko mělo bílé fu­sakličky a&nbsp;bílou náprsenku a&nbsp;záda byla mourovatá, ale zrzavá. A&nbsp;ten čas jsem měl Renaulta pětku, bílé auto se&nbsp;zrzavými potahy sedadel, a&nbsp;tomu autu jsme říkali Autíčko. A&nbsp;že i&nbsp;to zrzavé koťátko bylo bíle zrzavé, říkali jsme i&nbsp;tomu kotěti Autíčko. A&nbsp;tak tohle koťátko mi&nbsp;nahradilo všechny ty&nbsp;kočky, které jsem měl, nemohl jsem se&nbsp;nasytit jeho krásných očí, a&nbsp;tak, jak jej to&nbsp;učila jeho maminka, i&nbsp;to Autíčko bylo do&nbsp;mne zamilované, spávalo se&nbsp;mnou, s&nbsp;maminkou a&nbsp;tou druhou kočičkou, koťátkem, které bylo nejkrásnější, jaké jsme kdy v&nbsp;Kersku měli. Vypadalo jako kočička na&nbsp;čokoládách, jako kočičky, jaké se&nbsp;fotografují na&nbsp;bonboniérách, bylo mourovaté se&nbsp;světlým tónem a&nbsp;mělo dlouhé chloupky a&nbsp;vypadalo jako krásné peří sovy pálené. To&nbsp;koťátko si&nbsp;vzala paní Dáša a&nbsp;psávala nám o&nbsp;tom kotěti dlouhé dopisy plné nadšení nad tím, jak krásné zvířátko jí&nbsp;přišlo do&nbsp;domu, jak to&nbsp;koťátko umí si&nbsp;vyjít na&nbsp;dvorek v&nbsp;Praze a&nbsp;jak se&nbsp;těší na&nbsp;to, až&nbsp;jej každý týden paní Dáša vezme sebou do&nbsp;Kerska. A&nbsp;já jsem zapomenul na&nbsp;všechny ty&nbsp;maléry s&nbsp;kočkama, zapomenul jsem dík mourovaté kočce a&nbsp;jejímu dítěti, Autíčku, zapomenul jsem i&nbsp;na Rendu. Tak ta&nbsp;Škaredá kočka a&nbsp;její koťátko přečkaly zimu, trnul jsem, když jsem přijížděl tím mým bílým Renaultem k&nbsp;chalupě, když bylo dvacet stupňů pod nulou, ale pokaždé mi&nbsp;přiběhlo vstříc jak Autíčko, tak stará, hned jsem zatopil v&nbsp;kuchyni, a&nbsp;dlouho to&nbsp;trvalo, než jsem je&nbsp;dostal od&nbsp;kamen, stály těsně u&nbsp;rozpálených Peter a&nbsp;nahřívaly si&nbsp;čela, aby pak se&nbsp;nalábaly teplého mléka a&nbsp;snědly hltavě mořskou rybu. A&nbsp;tak o&nbsp;víkendu, někdy i&nbsp;v&nbsp;týdnu jsem pobyl s&nbsp;těmi zvířátky dva dny, aby vždycky, když viděly dopředu, že&nbsp;se&nbsp;chystáme odejet, aby obě ta&nbsp;zvířátka zvadla, aby pak když odjíždíme, aby skrz brlinky vyrazila hlavičky a&nbsp;smutně se&nbsp;dívala tak dlouho, až&nbsp;auto zahnulo z&nbsp;aleje na&nbsp;silnici. A&nbsp;já jsem v&nbsp;Praze neustále trpěl výčitkami, že&nbsp;jsem je&nbsp;tam tak nechal na&nbsp;pospas zimě, nad ránem se&nbsp;mi&nbsp;ta&nbsp;zvířátka zjevovala, ty&nbsp;jejich hlavičky jak skrz plot se&nbsp;na&nbsp;mne dívají, a&nbsp;když výčitky tak naléhaly, nemohl jsem ani psát, ani chodit po&nbsp;hospodách, vskočil jsem do&nbsp;prvního autobusu a&nbsp;jel jsem do&nbsp;Kerska, trnul jsem, zdalipak jsou ještě na&nbsp;světě, nezmrzla, neumřela hlady? Ale pokaždé ta&nbsp;dvě zvířátka sbíhala z&nbsp;verandy, tak pod tou verandou byla nízká půdička a&nbsp;do ní&nbsp;jsem natahal seno, a&nbsp;tam ležela u&nbsp;otvoru, někdy, když jsem vystoupil z&nbsp;autobusu a&nbsp;neběžela mi&nbsp;ta&nbsp;zvířátka vstříc, zpotil jsem se&nbsp;hrůzou, že&nbsp;už&nbsp;je&nbsp;s&nbsp;nimi ámen, že&nbsp;už&nbsp;je&nbsp;někdo zastřelil, že&nbsp;už&nbsp;je&nbsp;přejelo auto, když měly hlad a&nbsp;vyšla si&nbsp;mi&nbsp;naproti, vyšla si&nbsp;mne hledat, tak jsem kráčel alejí, už&nbsp;zdaleka jsem viděl ten otvor na&nbsp;verandě, a&nbsp;když už&nbsp;jsem si&nbsp;myslel to&nbsp;nejhorší, tak tam nahoře se&nbsp;zvedly dva páry uší, takové Tatry, a&nbsp;pak se&nbsp;objevily hlavičky a&nbsp;kočičky seběhly mi&nbsp;vstříc a&nbsp;měly ze&nbsp;mne radost, že&nbsp;jsem tady, a&nbsp;já jsem měl radost, a&nbsp;hned jsem jim roztopil kamna a&nbsp;hned jsem jim hřál mlíčko a&nbsp;hned jsem jednu po&nbsp;druhé bral na&nbsp;ruku a&nbsp;tisknul jsem si&nbsp;je&nbsp;pod krk a&nbsp;ony mi&nbsp;oplácely tím samým. A&nbsp;tak jsme přečkali zimu a&nbsp;pak přišlo jaro, a&nbsp;tak se&nbsp;stalo, že&nbsp;jsem zjistil, že&nbsp;obě kočičky jsou v&nbsp;tom, jak stará, tak Autíčko, že&nbsp;jsou těhotné, a&nbsp;ony to&nbsp;věděly, a&nbsp;když byly ty&nbsp;poslední dny jejich těhotenství, tak se&nbsp;ode mne nehnuly, zrovna tak, jako moje manželka trnula a&nbsp;opakovala… Co&nbsp;budeme zase s&nbsp;tolika kočkama dělat? Neměl by&nbsp;přijít pan doktor Beník a&nbsp;dát těm novorozeňatům chloroform? A&nbsp;já jsem se&nbsp;smál, a&nbsp;já jsem dělal haura, ale pod tím mým smíchem jsem se&nbsp;děsil, pod tou mou opálenou tváří jarním sluncem jsem cítil, jak jsem blednul, jak jsem byl zsinalý hrůzou, co&nbsp;to&nbsp;na&nbsp;mne čeká, až&nbsp;obě kočky budou mít koťata? A&nbsp;tak se&nbsp;stalo, že&nbsp;stará kočička přišla a&nbsp;měla břicho splasklé, a&nbsp;já jsem věděl, že&nbsp;chodí na&nbsp;sousední parcelu, tam vskakuje na&nbsp;půdičku, a&nbsp;tedy že&nbsp;ta&nbsp;koťata budou někde za&nbsp;trámy, tady za&nbsp;těmi trámy už&nbsp;kočky vyvedly několik sérií mladých, tady dokonce bydlel ten obrovský mourovatý kocour, který vážil pět kil, kocour, který terorizoval všechny naše kočky, dokonce i&nbsp;Rendu jednou srazil z&nbsp;trámu tak, že&nbsp;spadl a&nbsp;byl z&nbsp;toho vyjevený celý týden, tak tady za&nbsp;těmi trámy u&nbsp;Soldátů měla ta&nbsp;naše škaredá kočička ty&nbsp;svoje mladé, přicházela domů se&nbsp;jenom napít mlíčka a&nbsp;najíst, když napřed si&nbsp;daly s&nbsp;Autíčkem hubičku. Obě ty&nbsp;kočky se&nbsp;měly tak rády, že&nbsp;jak se&nbsp;potkaly, tak si&nbsp;dávaly hubičky, dokonce než porodily, tak spolu spávaly a&nbsp;jedna druhé prokazovaly úctu a&nbsp;velkou lásku, že&nbsp;jsme z&nbsp;toho bývali dojati taky. A&nbsp;jedné noci se&nbsp;stalo to, čemu jsem nemohl zabránit, Autíčko v&nbsp;mých nohách porodilo koťata, pět koťat, ne&nbsp;hned, ale nejdřív tři a&nbsp;potom ještě dvě, rozespalý a&nbsp;zděšený, zatímco moje žena ležela a&nbsp;vykřikovala hněvivě… Co&nbsp;budeme zase s&nbsp;tolika kočkama dělat? Odnesl jsem ta&nbsp;koťata do&nbsp;kůlny a&nbsp;položil jsem je&nbsp;na&nbsp;ten poštovní pytel a&nbsp;Autíčko se&nbsp;hned stulilo a&nbsp;koťátka olízalo, a&nbsp;pak si&nbsp;je&nbsp;pacičkou přisunulo a&nbsp;já jsem tam stál ve&nbsp;tmě, měl jsem jen nastavenou dlaň, abych Autíčku dodal kuráž a&nbsp;cítil jsem, jak Autíčko pacičkou si&nbsp;přihrnulo k&nbsp;sobě i&nbsp;tu moji ruku a&nbsp;tak jsem tam stál a&nbsp;v&nbsp;prstech jsem cítil ty&nbsp;první pohyby koťátek, a&nbsp;sem tam mně olízla ruku i&nbsp;ta moje krásná kočička, které jsme říkali Autíčko… A&nbsp;tak koťátka rostla, pak poprvně uviděla ten svět v&nbsp;kůlně, stará Škaredá kočička dál chodila z&nbsp;půdy od&nbsp;Soldátů na&nbsp;jídlo k&nbsp;nám, když se&nbsp;setkaly ty&nbsp;dvě kočky, maminky, tak si&nbsp;daly hubičku, olízaly si&nbsp;krčky, za&nbsp;měsíc po&nbsp;porodu už&nbsp;ty&nbsp;dvě maminky měly na&nbsp;sebe více času, tak zase celé hodiny líhaly spolu, čistily se, funěly si&nbsp;pod krček a&nbsp;milovaly se&nbsp;tak jako dřív. A&nbsp;pak jsem jednou přišel a&nbsp;moje žena plakala, už&nbsp;ani nenaříkala, co&nbsp;budeme s&nbsp;tolika kočkama dělat? A&nbsp;já jsem to&nbsp;hned věděl, otevřel jsem dveře a&nbsp;tam byla čtyři koťata, docela zaprášená chlupatá koťata, a&nbsp;manželka mi&nbsp;řekla, že&nbsp;sousedi ta&nbsp;koťata pochytali, čtyři koťata, že&nbsp;si&nbsp;museli na&nbsp;to&nbsp;vzít rukavice, jak ta&nbsp;koťátka byla divoká, že&nbsp;už&nbsp;to&nbsp;dál nešlo, protože ta&nbsp;koťátka chodila čůrat do&nbsp;kouta půdy, na&nbsp;to&nbsp;samé místo, až&nbsp;se&nbsp;promáčel strop. A&nbsp;ještě, když jsem děkoval nebesům, že&nbsp;ta&nbsp;koťata jsou jenom čtyři, tak paní Soldátová řekla, že&nbsp;tam zůstalo ještě jedno kotě, docela černé kotě, které se&nbsp;nedalo chytit, ale abych se&nbsp;nebál, že&nbsp;stará kočka jej jednou přivede sama. A&nbsp;já jsem si&nbsp;vzpomenul na&nbsp;krásnou Švarcavu, jak měla koťátka v&nbsp;krmít­ku pro ptáky a&nbsp;současně měla koťátka i&nbsp;ta naše Máca a&nbsp;jak jsem dal ta&nbsp;koťátka do&nbsp;jednoho koše, a&nbsp;jak ty&nbsp;kočky přijaly tu&nbsp;společnou domácnost, ty&nbsp;kočičí jesle a&nbsp;jak společně se&nbsp;střídaly v&nbsp;krme­ní koťátek, jak dokonce se&nbsp;i&nbsp;ty mámy vduly do&nbsp;koše a&nbsp;společně tam se&nbsp;dělily to&nbsp;štěstí kočičích matek. A&nbsp;pod tím dojmem jsem odnesl ta&nbsp;koťata, co&nbsp;se&nbsp;narodila pod trámy půdy tam u&nbsp;Soldátů, odnesl jsem je&nbsp;a&nbsp;dal ke&nbsp;koťatům Autíčka, a&nbsp;kupodivu, ani jsem nevěřil, koťátka se&nbsp;propojila a&nbsp;tak se&nbsp;stalo, že&nbsp;střídavě je&nbsp;kojila Škaredá kočka a&nbsp;Autíčko, milovaly se&nbsp;dál, a&nbsp;tak se&nbsp;střídaly i&nbsp;v&nbsp;tom kočičím štěstí kočičích matek. A&nbsp;pak už&nbsp;se&nbsp;koťátka batolila z&nbsp;ouhrabčeného koše do&nbsp;sena, už&nbsp;dokonce otevřenými dveřmi si&nbsp;hrála venku pod stromy a&nbsp;v&nbsp;uhlí, když pro mne přiběhla paní Soldátová, že&nbsp;z&nbsp;půdy spadlo to&nbsp;černé koťátko, abych si&nbsp;přišel jej chytit. A&nbsp;vzal jsem Škaredou kočičku a&nbsp;odnesl jsem ji&nbsp;do&nbsp;kůlny k&nbsp;Soldátům, kůlny plné stojatých prken a&nbsp;štaflí a&nbsp;klád, tam nahoře kůlny byl otvor vedoucí na&nbsp;půdu a&nbsp;tam žalostně mňoukalo černé kotě, stará kočka vydala takový smluvený sten, takové zamňoukání, a&nbsp;koťátko se&nbsp;svezlo dolů do&nbsp;prachu, a&nbsp;já jsem jej chtěl chytit, ale bylo příliš divoké, a&nbsp;příliš ustrašené, tak vždycky uskočilo pod prkna a&nbsp;tak teprve, až&nbsp;když jeho maminka vydala několik tónů, které byly důrazným příkazem, to&nbsp;koťátko se&nbsp;přitisklo do&nbsp;prachu a&nbsp;zavřelo oči a&nbsp;já jsem jej drapnul a&nbsp;přitisknul k&nbsp;sobě a&nbsp;koťátko se&nbsp;přitisklo ke&nbsp;mně a&nbsp;tak jsem jej nesl, cítil jsem, jak mu&nbsp;tluče srdce, a&nbsp;umiňoval jsem si, že&nbsp;tohle černidlo, tohle černé kotě bude u&nbsp;mne, protože já&nbsp;jsem první člověk, kterého kotě poznalo, a&nbsp;já musím být při něm a&nbsp;já musím jej mít rád, protože tak, jak jsem jej nesl, a&nbsp;tak za&nbsp;několik minut, kdy jsem cítil, jak se&nbsp;to&nbsp;koťátko ke&nbsp;mně tiskne, že&nbsp;z&nbsp;těch pěti minut budu žít a&nbsp;tohle koťátko odejme ode mne vinu za&nbsp;všechny ty&nbsp;kočky, které jsem zabil, musel zabít. A&nbsp;tak jsem to&nbsp;koťátko podsunul pod klubíčko těch ostatních, stál jsem u&nbsp;kůlny a&nbsp;naslouchal, to&nbsp;černé kotě zacouvalo docela vespod, pod těch devět koťátek ostatních, přicházely kočky a&nbsp;kojily všechna ta&nbsp;koťata, a&nbsp;tedy i&nbsp;to černé kotě, které celé tři dny vychutnávalo teplý pelíšek a&nbsp;celé tři dny bylo šťastno jen tím, že&nbsp;leží pod ostatními koťaty. A&nbsp;ty dvě maminky kočičí se&nbsp;střídaly v&nbsp;opatrování koťátek dál, dál si&nbsp;dávaly hubičky, kdykoliv se&nbsp;potkaly, koťátka už&nbsp;povyrostla, už&nbsp;dávno samy lábaly mlíčko, už&nbsp;se&nbsp;naučily jíst maso, vařené maso z&nbsp;mořských ryb a&nbsp;zdálo se, že&nbsp;všechno dobře dopadne, už&nbsp;pět koťátek bylo zamluveno od&nbsp;sousedů a&nbsp;zdálo se, že&nbsp;všechno bude zase tak, jako to&nbsp;bývalo. Když jednoho dne se&nbsp;ty&nbsp;dvě kočičí matky servaly, pronásledovaly se&nbsp;po&nbsp;parcele, syčely a&nbsp;rvaly se&nbsp;a&nbsp;křičely, uši stažené nazad, kdykoliv se&nbsp;potkaly, tak se&nbsp;rvaly, už&nbsp;ani nechodily k&nbsp;nám do&nbsp;kuchyně, a&nbsp;když jednou se&nbsp;tady setkaly, tak nejen se&nbsp;servaly a&nbsp;tak, jak se&nbsp;pronásledovaly, tak porazily všechno, co&nbsp;jim bylo v&nbsp;cestě, v&nbsp;kuchyni strhly všechny hrnky a&nbsp;všechny kořenky, a&nbsp;utrhly záclony a&nbsp;rvaly se&nbsp;dál, zatímco moje žena stála venku a&nbsp;plakala a&nbsp;znovu říkala, co&nbsp;budeme s&nbsp;těmi kočkami dělat? A&nbsp;i já&nbsp;jsem byl, jako bych dostal mezi oči, stál jsem a&nbsp;byl jsem zsinalý, a&nbsp;trnul jsem, co&nbsp;jsem si&nbsp;to&nbsp;na&nbsp;sebe přichystal s&nbsp;těmi kočkami, dál jsem měl z&nbsp;té mé&nbsp;parcely u&nbsp;mého stavení peklo, a&nbsp;ne to, co&nbsp;mi&nbsp;říkali mí&nbsp;přátelé, že&nbsp;se&nbsp;mám, že&nbsp;jsem v&nbsp;přírodě a&nbsp;žiju si&nbsp;se&nbsp;svými kočkami a&nbsp;mohu si&nbsp;psát, zatímco já&nbsp;jsem už&nbsp;nenapsal ani řádku, protože tam venku se&nbsp;rvaly ty&nbsp;kočky, které se&nbsp;tak milovaly. A&nbsp;pak všechna koťata staré kočky zmizela, a&nbsp;přišla paní Soldátová, s&nbsp;velkým smíchem mi&nbsp;sdělovala radostnou zprávu, že&nbsp;ta&nbsp;kočka, co&nbsp;měla koťata u&nbsp;nich na&nbsp;půdě, že&nbsp;ta&nbsp;si&nbsp;přivedla pět koťat k&nbsp;nim, že&nbsp;teď jsou pod vrakem auta, že&nbsp;jim tam dává mlíčko, a&nbsp;abych si&nbsp;je&nbsp;co&nbsp;možná nejdřív zase odvedl k&nbsp;nám. A&nbsp;ty dvě kočičí mámy se&nbsp;dál rvaly, kdykoliv se&nbsp;potkaly, vzal jsem těch pět koťátek od&nbsp;Soldátů a&nbsp;přinesl jsem je&nbsp;do&nbsp;kůlny ke&nbsp;koťatům Autíčka, ale v&nbsp;noci stará kočka odvedla nazpátek pod vrak auta ty&nbsp;svoje koťata a&nbsp;dál se&nbsp;rvaly na&nbsp;potkání, každá z&nbsp;těch kočičích matek přicházela k&nbsp;nám, domnívaly se, jedna každá, že&nbsp;ji&nbsp;u&nbsp;nás zase ubytujeme i&nbsp;s&nbsp;koťaty, ale jen se&nbsp;setkaly v&nbsp;kuchyni, tak zase se&nbsp;servaly a&nbsp;tak hrozně křičely, ale ne&nbsp;už&nbsp;na&nbsp;sebe, ale na&nbsp;mne, že&nbsp;já&nbsp;jsem tím vším vinen, že&nbsp;já&nbsp;jsem se&nbsp;měl rozhodnout, a&nbsp;tak kdykoliv mne potkaly tam venku, tak syčely na&nbsp;mne hrozivě a&nbsp;já jsem vzal ten poštovní pytel, potěžkával jsem jej, musel jsem jej rozhrnout, aby se&nbsp;hrubé plátno od&nbsp;sebe oddělilo, tak spodek pytle byl slepený zaschlou krví, a&nbsp;tím pytlem jsem kočkám pohrozil. A&nbsp;kočičí matky to&nbsp;věděly, vyšší signální soustavou vycítily, že&nbsp;jim teď jde o&nbsp;život, a&nbsp;tak, když jsem znovu přinesl koťata ze&nbsp;Soldátovy parcely, tak druhý den koťata byla s&nbsp;těmi koťátky Autíčka zase pohromadě a&nbsp;staré kočky se&nbsp;tak nějak usmířily. A&nbsp;tak jsem jednou, když jsem si&nbsp;oddychnul a&nbsp;trochu se&nbsp;vzpamatoval, když jsem si&nbsp;vyšel ke&nbsp;kůlně, koťata si&nbsp;hrála před hromadou uhlí, tu&nbsp;se&nbsp;objevily ty&nbsp;dvě maminky a&nbsp;jedna z&nbsp;nich přinesla maličkého králíčka, už&nbsp;zchromlého hrůzou, ten králíček se&nbsp;třásl a&nbsp;strašlivě pištěl, ty&nbsp;dvě kočky ale stály, a&nbsp;když králíček chtěl utéci, srazila jej Škaredá kočka a&nbsp;tak králíček stál, nevinný, u&nbsp;něj stály ve&nbsp;střehu ty&nbsp;dvě maminky, dívaly se&nbsp;na&nbsp;králíčka přísně, jako by&nbsp;to&nbsp;byl vrah stojící před přísným soudem. A&nbsp;ten králíček pištěl hrůzou, tak, jako jsem na&nbsp;parcele viděl, jak černý pes se&nbsp;zlatýma očima rval v&nbsp;koutě srnu a&nbsp;ona křičela hrůzou ne&nbsp;z&nbsp;toho, že&nbsp;jí&nbsp;krvácí hrdlo, ale že&nbsp;ten pes je&nbsp;ošklivý a&nbsp;že má&nbsp;krvelačné zlaté oči. Tak ten králíček pištěl a&nbsp;já jsem nevěděl, co&nbsp;mám dělat, jen jedno jsem tu&nbsp;chvíli věděl, že&nbsp;kdybych měl pušku, tak bych konečně se&nbsp;zadostiučiněním zastřelil obě ty&nbsp;kočky a&nbsp;nepochoval je&nbsp;na&nbsp;tom mém kočičím hřbitově, ale odnesl bych je&nbsp;na&nbsp;smeťák a&nbsp;pohodil je, jako za&nbsp;starých časů se&nbsp;pochoval sebevrah, v&nbsp;noci, na&nbsp;místo odlehlé, a&nbsp;ve vší tichosti. A&nbsp;tak jak jsem byl nešťastný nad tím, co&nbsp;vidím, co&nbsp;přede mnou dělají ty&nbsp;moje milované kočičky, než jsem se&nbsp;odvážil se&nbsp;jen pohnout, ten králíček se&nbsp;natáhl, hrozně si&nbsp;vzdychl a&nbsp;celý se&nbsp;pak uvolnil a&nbsp;už se&nbsp;nepohnul, protože umřel hrůzou z&nbsp;toho, co&nbsp;viděl, umřel hrůzou nad tím, že&nbsp;nic jiného nechtěl, než chroustat si&nbsp;trávu a&nbsp;pít rosu, a&nbsp;teď byl kočkami shledán vinným ze&nbsp;zločinu, který neudělal. A&nbsp;tak se&nbsp;stalo, že&nbsp;za&nbsp;čas, když kočičí matky se&nbsp;zdánlivě usmířily, když si&nbsp;rozdělily ty&nbsp;svoje děti, které už&nbsp;si&nbsp;brali sousedé a&nbsp;odnášeli si&nbsp;je&nbsp;domů, kdy jsem každé kotě oplakal, kdy jsem nespal tu&nbsp;noc, kdy koťátko odešlo do&nbsp;světa, kdy jsem se&nbsp;trošku zklidnil, protože už&nbsp;zůstalo jen pět koťátek, tak se&nbsp;stalo to&nbsp;samé, na&nbsp;co&nbsp;jsem už&nbsp;zapomenul, co&nbsp;se&nbsp;stalo s&nbsp;Mácou, tou kočkou, která najednou nenáviděla ty&nbsp;svoje děti a&nbsp;odešla ode mne jednou a&nbsp;pak zase a&nbsp;zas, aby nakonec se&nbsp;už&nbsp;nevrátila, tak jak Škaredá kočka, tak Autíčko, tak jak syčely a&nbsp;rvaly se&nbsp;mezi sebou, tak zničehonic praly ty&nbsp;svoje koťata, která ochrnovala děsem z&nbsp;toho, že&nbsp;se&nbsp;na&nbsp;ně&nbsp;maminka zlobí? A&nbsp;pokoušela se&nbsp;znovu a&nbsp;zase ta&nbsp;koťátka dát si&nbsp;s&nbsp;maminkou hubičku, dál chtěla, aby mohla v&nbsp;noci spát s&nbsp;maminkou tak jako dosud. Ale teď je&nbsp;ty&nbsp;milované maminky rvaly, syčely na&nbsp;ně, a&nbsp;parcela moje byla jen velikým domem hrůzy a&nbsp;pokoření, syčení a&nbsp;mručení. A&nbsp;to nakonec pokračovalo tím, že&nbsp;tak jak syčely kočičí maminky na&nbsp;koťata, tak tuhle nenávist přenesly i&nbsp;na mne, a&nbsp;tak chodily ke&nbsp;mně jen proto, aby mi&nbsp;ukázaly, jak mnou ty&nbsp;matky pohrdají, jak mne nenávidí, jen vešly, tak když se&nbsp;mi&nbsp;předvedly, tak se&nbsp;vzdalovaly a&nbsp;já jsem stál jako zasažený bleskem a&nbsp;nedovedl jsem spojit tu&nbsp;jejich nenávist ke&nbsp;mně a&nbsp;nenávist k&nbsp;vlastním dětem s&nbsp;ničím. Ten čas jsem musel dávat pozor, dělal jsem chybné výkony, a&nbsp;hlavně syčelo mi&nbsp;v&nbsp;hlavě, trvale mi&nbsp;duněla hlava jako telegrafní tyč, bolel mi&nbsp;malý mozek a&nbsp;já jsem začal dávat na&nbsp;sebe pozor, abych z&nbsp;toho všeho nezešílel, abych z&nbsp;toho, co&nbsp;jsem si&nbsp;nadrobil, abych to&nbsp;nemusel vyžrat do&nbsp;dna, abych se&nbsp;nepomátl. A&nbsp;prchal jsem do&nbsp;Prahy, a&nbsp;tam jsem chodil po&nbsp;ulicích, po&nbsp;hostincích, abych dál slyšel to&nbsp;samé, že&nbsp;copak já&nbsp;se&nbsp;mám, žiju si&nbsp;s&nbsp;kočičkami v&nbsp;Kersku a&nbsp;mohu si&nbsp;psát to, co&nbsp;se&nbsp;mi&nbsp;zachce, dokonce že&nbsp;teprve teď, když mám prachy a&nbsp;krásné prostředí, že&nbsp;mohu psát tu&nbsp;pravou moderní prózu, protože mi&nbsp;nic nechybí a&nbsp;záleží jen a&nbsp;jen na&nbsp;mně, co&nbsp;z&nbsp;toho všeho, nač jsem se&nbsp;připravoval, co&nbsp;z&nbsp;toho teprve teď udělám, když mám prostředí a&nbsp;peníze, abych mohl realizovat to, o&nbsp;čem jsem tak rád na&nbsp;besedách hovořil a&nbsp;psal. A&nbsp;když jsem se&nbsp;vracel do&nbsp;Kerska, tak i&nbsp;když bylo slunce, tak se&nbsp;zatmělo, a&nbsp;bylo mi&nbsp;jako jatečnímu teleti, když jej vykládají na&nbsp;jatkách. Vítala mne jenom ta&nbsp;koťátka, už&nbsp;odrostlá koťata, zatímco Autíčko a&nbsp;stará Škaredá kočka na&nbsp;mne syčely dál, dál syčely na&nbsp;ty&nbsp;svoje děti a&nbsp;já jsem dál chodil k&nbsp;potoku, k&nbsp;vrbě a&nbsp;vybíral jsem si&nbsp;větev, na&nbsp;které se&nbsp;podle věštby Mařenky oběsím. Koťátka už&nbsp;chodila do&nbsp;kuchyně, už&nbsp;spala v&nbsp;posteli, ale stará kočka a&nbsp;Autíčko se&nbsp;objevily jen proto, aby se&nbsp;servaly se&nbsp;svými dětmi a&nbsp;pak zase vyjely syčící ven, a&nbsp;tak sedaly daleko od&nbsp;sebe a&nbsp;dívaly se&nbsp;nepřátelsky na&nbsp;to&nbsp;moje stavení. A&nbsp;já jsem si&nbsp;ke&nbsp;své hrůze za&nbsp;ty&nbsp;dva měsíce utrpení všimnul, že&nbsp;už&nbsp;jsou obě zase těhotné, že&nbsp;mají hrozivá břicha, a&nbsp;moje žena, když to&nbsp;viděla, tak lamentovala dál, co&nbsp;budeme zase s&nbsp;těma kočkama dělat? A&nbsp;jsa docela na&nbsp;dně svého zoufalství, zjevil se&nbsp;mi&nbsp;obraz poštovního pytle, krvavého pytle, který pořád ležel v&nbsp;kůlně, a&nbsp;když moje žena odejela na&nbsp;bicyklu nakoupit, vzal jsem jako ve&nbsp;snách ten pytel, vyšel jsem ven, tam kde seděla stará kočka, sklonil jsem se&nbsp;k&nbsp;ní a&nbsp;pohladil jsem ji, ona mi&nbsp;ducla souhlasně do&nbsp;ruky, otevřel jsem jako ve&nbsp;snách pytel a&nbsp;stará kočka do&nbsp;něj vklouzla, zatočil jsem pevně ten pytel v&nbsp;rukách, a&nbsp;pak jsem běžel a&nbsp;docela beze smyslů… I&nbsp;vyryl jsem tam na&nbsp;tom kočičím hřbitově rýčem díru, a&nbsp;vysypal jsem tam mrtvou kočku, sjela tam bezvládně, přinesl jsem ještě kytičku pelargónie z&nbsp;verandy a&nbsp;zasypal jsem to&nbsp;mrtvé tělo. A&nbsp;chvěl jsem se, nepomohl mi&nbsp;ani ten obraz, jak tahle kočka soudila nevinného králíčka, který pak umřel hrůzou. A&nbsp;přesto jsem měl ještě tu&nbsp;odvahu, že&nbsp;za&nbsp;několik dní s&nbsp;tím samým pytlem jsem vyšel k&nbsp;Autíčku, které mne mělo tak rádo, kdysi, a&nbsp;když jsem otevřel pytel, tak do&nbsp;něj nevklouzla, nesouhlasila s&nbsp;tím, a&nbsp;vběhla do&nbsp;kuchyně, sedla si&nbsp;na&nbsp;židli, a&nbsp;když jsem vešel, usmála se&nbsp;po&nbsp;dlouhé době na&nbsp;mne, začala příst, ale já&nbsp;jsem byl odhodlaný, pomatený, otevřel jsem pytel, a&nbsp;stalo se&nbsp;to, co&nbsp;jsem neočekával. Autíčko samo vklouzlo do&nbsp;poštovního pytle, a&nbsp;tak se&nbsp;stalo to, co&nbsp;se&nbsp;stalo i&nbsp;její mamince, staré kočce… Podíval jsem se&nbsp;na&nbsp;mrtvou, měla tu&nbsp;svoji krásnou hlavičku mezi předními bílými prackami, fusakličkami, a&nbsp;hodil jsem jí&nbsp;červený květ pelargónie, a&nbsp;když jsem ji&nbsp;zasypal, tak jako na&nbsp;hrob její maminky a&nbsp;ostatních koček jsem položil těžký pískovcový kámen…</span></p>
          <h2 id="7" class="chunk" data-nb-ref-number="43" data-nb-words="1" data-nb-chars="1"><span class="idea" data-nb-ref-number="43" id="idea43" data-nb-words="1" data-nb-chars="1">7</span></h2>
          <p class="chunk" data-nb-ref-number="44" data-nb-words="2583" data-nb-chars="14457"><span class="idea" data-nb-ref-number="44" id="idea44" data-nb-words="2583" data-nb-chars="14457">Ten čas jsem raději žil v&nbsp;Praze. Koupil jsem si&nbsp;permanentku na&nbsp;tramvaje a&nbsp;autobusy a&nbsp;odstěhoval jsem se&nbsp;na&nbsp;sedadla hromadných dopravních prostředků. Tak jsem celé dny jezdil Prahou, znal jsem všechny periférie, dokonce jsem jezdil až&nbsp;do&nbsp;vesnic Velké Prahy, jen abych nemusel sedět doma a&nbsp;čekat, až&nbsp;se&nbsp;mi&nbsp;zjeví ty&nbsp;moje kočky. Když jsem tak jezdil po&nbsp;Praze, všechno, co&nbsp;mi&nbsp;šlo vstříc, všechno jsem oknem vnímal jako svoji záchranu, každý chodec mi&nbsp;byl drahokamem, každá výkladní skříň, každá stažená roleta, každá hromada harampádí mi&nbsp;byla tou nejkrásnější asambláží. Jezdil jsem Prahou a&nbsp;zíral jsem na&nbsp;lešení, po&nbsp;kterém jsem stoupal až&nbsp;do&nbsp;posledních pater, skláněl jsem se, abych vychutnal věže lešením obšancovaných kostelů…, jezdil jsem Prahou a&nbsp;maličtí Vietnamci, oblečení do&nbsp;džínsových oblečků, odvraceli mne od&nbsp;těch mých koček, kamkoliv jsem se&nbsp;podíval oknem tramvaje či&nbsp;autobusu, ti&nbsp;maličtí a&nbsp;štíhlí Vietnamci, ti, kteří přiletěli do&nbsp;Prahy z&nbsp;velkých dálek, vcházeli anebo ve&nbsp;skupinkách vycházeli z&nbsp;obchodů, kamsi spěchali ulicemi, každých sto metrů jsem už&nbsp;ty&nbsp;Vietnamce očekával a&nbsp;oni mi&nbsp;šli vstříc, jako by&nbsp;v&nbsp;Praze byl sjezd těch téměř dětsky vyhlížejících Vietnamců, všichni byli oblečení stejně, všichni vypadali, jako by&nbsp;to&nbsp;byli důstojníci přestrojení do&nbsp;džínsových kalhot a&nbsp;popsaných bund, všichni měli černé dlouhé vlasy jako hippies, jako herci maličkých revolučních scén. Teprve těmi mými jízdami Prahou sem a&nbsp;tam jsem si&nbsp;uvědomil, že&nbsp;ať&nbsp;jsem jel po&nbsp;Čechách a&nbsp;na Moravě, kam jsem jel, všude jsem viděl skupiny těch samých džínsových oblečků a&nbsp;černých dlouhých vlasů, a&nbsp;téměř všichni měli dětské obličeje, které se&nbsp;podobaly tvářím princů, dokonce když jsem jezdil do&nbsp;Kerska přes Císařskou Kuchyni, jedno nedělní odpoledne nikdo jiný nekráčel vesnicí než tři Vietnamci. Jen proto, abych nemyslel na&nbsp;ty&nbsp;moje mrtvé kočky, tak jsem jezdil Prahou hromadnými dopravními prostředky, abych nakonec nejraděj i&nbsp;jezdil tramvají číslo sedumnáct, z&nbsp;Ďáblic do&nbsp;Bráníka, pořád jen podle Vltavy, kde každá labuť byla hozeným záchranným pásem pro moji zbědovanou duši, tisíce záchranných pásů, tisíce krasavic a&nbsp;krasavců v&nbsp;podobě labutí, které přiletěly do&nbsp;Prahy z&nbsp;velikých dálek, plulo ve&nbsp;skupinách těsně u&nbsp;nábřeží, kde si&nbsp;považovaly za&nbsp;čest, že&nbsp;je&nbsp;mohou krmit dobří lidé, jen proto, abych nemusel myslet na&nbsp;ty&nbsp;moje mrtvé kočky. Ale stávalo se&nbsp;mi&nbsp;též při těch mých jízdách Prahou, že&nbsp;se&nbsp;vedle mého okna tramvaje zastavilo nákladní auto a&nbsp;já jsem viděl těsně u&nbsp;svých očí zbědované a&nbsp;zoufalé oči ubohých krav, jejich šíje byly staženy řetězy k&nbsp;podlaze, ale ony zvedaly svoje hlavy a&nbsp;oči a&nbsp;prosily lidské oči o&nbsp;pomoc, stávalo se&nbsp;mi, že&nbsp;jsem na&nbsp;křižovatkách takhle se&nbsp;díval za&nbsp;den na&nbsp;desítky takových nákladů vezoucích na&nbsp;jatka zoufalé a&nbsp;smutné kravské oči, kterými jsem byl navrácen k&nbsp;očím mých koček. A&nbsp;tady jsem pochopil, proč umělci milují utrpení, tady v&nbsp;těch hromadných dopravních prostředcích mi&nbsp;došlo, proč se&nbsp;básníci a&nbsp;malíři opíjí do&nbsp;němoty, protože potřebují utrpení, aby líp viděli, aby když dosáhli dna svého pádu, aby uzřeli to, co&nbsp;nevidí ti&nbsp;druzí, co&nbsp;dosahuje samotné podstaty člověka a&nbsp;světa kolem něj. A&nbsp;já jsem nebyl opilý, bál jsem se&nbsp;opít se, protože bál jsem se, abych neztratil sám nad sebou kontrolu, bál jsem se, že&nbsp;bych se&nbsp;v&nbsp;kocovině zhroutil. Vlastně já, už&nbsp;tak jak jsem celé dny jezdil sem a&nbsp;tam a&nbsp;těkal Prahou, tak vlastně už&nbsp;jsem byl v&nbsp;té samé situaci člověka, který se&nbsp;bojí sám sebe, který se&nbsp;bojí té&nbsp;chvíle, ke&nbsp;které nakonec vždycky musí dojít, kdy vysvlečený sedí v&nbsp;pyjamu u&nbsp;své postele a&nbsp;dívá se&nbsp;s&nbsp;ohromným zájmem na&nbsp;své nohy, s&nbsp;ohromným zájmem si&nbsp;prohlíží jeden prst nohy za&nbsp;druhým, protože každý ten dlouhý pohled na&nbsp;ty&nbsp;své nohy jej odvádí od&nbsp;toho, aby teď začal myslet na&nbsp;to, co&nbsp;se&nbsp;to&nbsp;s&nbsp;ním stalo, kam až&nbsp;se&nbsp;to&nbsp;dostal, kam až&nbsp;sestoupil do&nbsp;pekla, které si&nbsp;sám připravil, do&nbsp;pekla, které bylo pro něj připraveno od&nbsp;koček, které miloval a&nbsp;kterých se&nbsp;musel zbavit vraždou. A&nbsp;když jsem se&nbsp;podíval v&nbsp;Praze z&nbsp;okna, tam dole stálo to&nbsp;moje autíčko, ten Renault s&nbsp;ryšavými potahy, a&nbsp;zase jsem byl tím mým autíčkem tam, kde jsem nechtěl být. Když jsem přijel do&nbsp;Kerska, kde už&nbsp;zbyly jen tři koťata, další dvě si&nbsp;vzala v&nbsp;Semicích paní Pokorná, když jsem přijel do&nbsp;Kerska, už&nbsp;jak jsem přijel, tak už&nbsp;jsem chtěl zase odejet, všechno se&nbsp;mi&nbsp;chtělo, jenom ne&nbsp;být tady, protože když jsem šel vysypat popel, musel jsem kráčet kolem hrobečků mých zvířátek, šilhal jsem v&nbsp;ta místa a&nbsp;zjevila se&nbsp;mi&nbsp;ta&nbsp;zvířátka tak, jak jsem je&nbsp;viděl naposledy, než jsem je&nbsp;zasypal. A&nbsp;sám jsem si&nbsp;nastražil na&nbsp;sebe past, sám jsem si&nbsp;o&nbsp;sobě namluvil, že&nbsp;jsem silák, že&nbsp;jsem Champion, že&nbsp;jsem mistr světa a&nbsp;že se&nbsp;mi&nbsp;nic nemůže stát, když pochovám ty&nbsp;moje kočenky při cestě k&nbsp;potoku. A&nbsp;když jsem se&nbsp;vracel v&nbsp;hlubokém zadumání cestičkou od&nbsp;vrby, od&nbsp;potoka, když jsem přišel před stavení, tam pod břízami a&nbsp;borovicemi stálo moje autíčko, můj Renault pět, bílý Renault s&nbsp;červenými, vlastně s&nbsp;oranžovými potahy, jak jsem mu&nbsp;říkal moje veselé autíčko. A&nbsp;nepotřeboval jsem ani gram fantazie, aby to&nbsp;autíčko se&nbsp;proměnilo v&nbsp;Autíčko, v&nbsp;tu moji kočičku s&nbsp;bílými fusakličkami a&nbsp;rezavými skvrnami. A&nbsp;tak jsem se&nbsp;bláhově domníval, že&nbsp;prodám to&nbsp;moje veselé autíčko, a&nbsp;že se&nbsp;tak zbavím aspoň jedné výčitky, ale mýlil jsem se, těch výčitek byla celá legie, ty&nbsp;pocity viny, které se&nbsp;přihodily aritmetickou řadou, tak se&nbsp;rozrůstaly řadou geometrickou, moje utrpení bylo jak Hrnéčku vař! Kamkoliv jsem šel a&nbsp;usilovně jsem nedával na&nbsp;sebe pozor, a&nbsp;vší silou jsem nezatlačoval vidiny, tak ty&nbsp;moje viny proti mně vystupovaly dveřmi a&nbsp;tekly okny, kamkoliv jsem se&nbsp;podíval, všude jsem viděl už&nbsp;ty&nbsp;moje zabité kočky, už&nbsp;na&nbsp;nic jiného jsem nemyslel než na&nbsp;to, co&nbsp;se&nbsp;mi&nbsp;to&nbsp;stalo a&nbsp;co jsem vyvedl. Dokonce když jsem jezdil Prahou sem a&nbsp;tam, tak sice jsem se&nbsp;chytal těch krásných obrazů, které mi&nbsp;šly vstříc, Praha přece na&nbsp;periférii vůbec není krásná, to&nbsp;každý ví, ale pro mne, pro viníka, všechno, co&nbsp;jsem viděl, bylo ne&nbsp;krásné, ale překrásné jen do&nbsp;té&nbsp;doby, než jsem uviděl za&nbsp;oknem sedící kočku, než někdo začal hovořit o&nbsp;kočkách, než jsem za&nbsp;výkladní skříní viděl knihu o&nbsp;kočkách. A&nbsp;tak už&nbsp;jsem jezdil Prahou hromadnými dopravními prostředky zbytečně, protože začal jsem vidět kočky i&nbsp;tam, kde nikdy nemohly být. Abych přišel na&nbsp;jinačí myšlenky, prodal jsem to&nbsp;moje veselé autíčko a&nbsp;koupil jsem si&nbsp;hnědého Escorta třináct, já&nbsp;jsem původně chtěl červenou barvu, ale v&nbsp;Řepích mi&nbsp;řekli zaměstnanci, že&nbsp;mi&nbsp;vyberou auto pro moji povahu, červené auto je&nbsp;pouťácká barva pro herečky a&nbsp;zpěváky, ať&nbsp;jsem klidný, že&nbsp;mi&nbsp;vyberou Escorta v&nbsp;barvě solidní, barvě, která odpovídá mému charakteru a&nbsp;hlavně, mému věku, v&nbsp;šedesáti devíti letech, že&nbsp;musím mít auto v&nbsp;decentní barvičce. A&nbsp;tak když jsem si&nbsp;přišel do&nbsp;Řep pro auto, dostal jsem auto hnědé, hnědého Escorta, jeho potahy, až&nbsp;když jsem dojel domů a&nbsp;do Kerska, tak ty&nbsp;potahy byly pepř a&nbsp;sůl, béžové potahy v&nbsp;režné struktuře, zrovna takové potahy, jako by&nbsp;na&nbsp;sedadlech byl natažený poštovní pytel na&nbsp;přepravu dopisů. A&nbsp;tak jsem hledal únik od&nbsp;koček jízdou v&nbsp;novém Escortu, ale když jsem si&nbsp;sedal do&nbsp;auta, tak jsem blednul a&nbsp;měl jsem pocit, že&nbsp;si&nbsp;sedám do&nbsp;poštovního pytle, a&nbsp;když jsem zabouchnul dvířka a&nbsp;vzhlídnul jsem, tak jsem se&nbsp;ne&nbsp;polekal, ale byl jsem blízek zhebnutí, protože i&nbsp;strop Escorta číslo třináct byl béžový a&nbsp;režný, jako by&nbsp;byl ten strop potažený tím samým plátnem, ze&nbsp;kterého byly ušity ty&nbsp;poštovní pytle, ten můj pytel, který pořád ležel složený a&nbsp;se zaschlými krvavými skvrnami v&nbsp;mé kůlně. A&nbsp;ten čas se&nbsp;mi&nbsp;vzdulo játro nad žeberní oblouk, a&nbsp;na Bulovce mi&nbsp;po&nbsp;testech řekli, že&nbsp;nesmím tolik pít tvrdý alkohol, nebo z&nbsp;toho pití budu mít plačící játra. Ale já&nbsp;jsem už&nbsp;dávno nepil, pil jsem, ale jen pivo a&nbsp;někdy trošku vína. Jen jsem usoudil, že&nbsp;ta&nbsp;hrozící plačící játra budu mít z&nbsp;těch mých koček, z&nbsp;toho pocitu viny, z&nbsp;toho, že&nbsp;jsem zavraždil kočičky, dvě těhotné kočičky. A&nbsp;já jsem chtěl mít jistotu, že&nbsp;lékaři na&nbsp;Bulovce se&nbsp;možná mýlí, protože jsem se&nbsp;najednou polekal, že&nbsp;musím být na&nbsp;světě, že&nbsp;je&nbsp;přede mnou ta&nbsp;moje poslední kniha, ve&nbsp;které bude všechno, a&nbsp;tak pro jistotu jsem se&nbsp;vydal se&nbsp;svým přítelem do&nbsp;Sušice k&nbsp;zázračnému lékaři, faráři Františkovi Ferdovi, který vypadá přesně tak jak Jaroslav Hašek. A&nbsp;když přišla řada i&nbsp;na nás, František Ferda seděl ve&nbsp;slunci u&nbsp;psacího stolu a&nbsp;čáral si&nbsp;tužkou a&nbsp;opravdu vypadal jak autor Švejka, a&nbsp;zničehonic se&nbsp;otočil a&nbsp;optal se&nbsp;mého přítele, Jiřího Anderleho, co&nbsp;mu&nbsp;chybí, proč přišel? A&nbsp;Jirka řekl, že&nbsp;má&nbsp;hlavu jako dvouleté zelí, že&nbsp;jej strašně, strašně bolí hlava, tak bolí hlava, že&nbsp;neusne bez prášků. A&nbsp;Franta Ferda seděl v&nbsp;koutku u&nbsp;psacího stolu, čáral si&nbsp;tužkou a&nbsp;do kouta svého pokoje řekl v&nbsp;zasnění… vidím váš byt, je&nbsp;tam přízemí, pod kterým teče potok, pak první patro a&nbsp;pak druhé patro a&nbsp;tam je&nbsp;vaše pracovna, vidím, že&nbsp;ve&nbsp;vašem domě se&nbsp;topí naftou, je&nbsp;to&nbsp;ústřední topení, vidím komín, jak stoupá z&nbsp;přízemí do&nbsp;pater, vidím ten komín i&nbsp;nad střechou, ale vidím… vidím, že&nbsp;do&nbsp;vaší pracovny vniká ten kouř a&nbsp;od toho vás bolí, hrozně bolí hlava! Otočil se&nbsp;a&nbsp;řekl Jiřímu do&nbsp;očí… Tak hele, nechat spravit komín, přestat brát uspávací léky, a&nbsp;místo nich před spaním si&nbsp;dát pohár slivovice… Pak usedl a&nbsp;psal chvíli na&nbsp;psacím stroji, dva řádky napsal a&nbsp;podal lístek Jiřímu a&nbsp;dodal… Taky tady máte, co&nbsp;máte ještě dělat. A&nbsp;co vy? obrátil se&nbsp;na&nbsp;mne, co&nbsp;je&nbsp;s&nbsp;vámi? Povídám, mám vzduté játro, bolí mi&nbsp;v&nbsp;boku, vyhrožují mi&nbsp;plačícími játry. Franta Ferda se&nbsp;neobrátil do&nbsp;kouta, ale rovnou od&nbsp;boku se&nbsp;na&nbsp;mne rozkohoutil… Poslyšte, co&nbsp;ta&nbsp;barva, copak můžete žít s&nbsp;takovou barvou, která vás zabíjí, co&nbsp;ta&nbsp;hnědá barva, i&nbsp;tady u&nbsp;mne jste v&nbsp;šatech hnědých barev, ale co&nbsp;ta&nbsp;hnědá barva doma? Proč máte, vy&nbsp;jeden člověče, zálibu v&nbsp;hnědé barvě, copak nevíte, že&nbsp;hnědá barva je&nbsp;pro vás hrob? A&nbsp;rozhněvaný usedl za&nbsp;psací stůl a&nbsp;napsal na&nbsp;psacím stroji lísteček, co&nbsp;mi&nbsp;pak podal, abych se&nbsp;koupal jen v&nbsp;nastrouhané kůře z&nbsp;dubisek, abych si&nbsp;potíral oči krystalovým cukrem. A&nbsp;když jsme odcházeli a&nbsp;nechali mu&nbsp;tam na&nbsp;léky jisté bankovky, kterých se&nbsp;nedotkl, když jsme se&nbsp;klaněli a&nbsp;couvajíce odcházeli, František Ferda ještě otevřel dveře a&nbsp;zahulákal na&nbsp;mne… Ta&nbsp;hnědá barva! A&nbsp;zabouchl dveře. A&nbsp;potom když jsme se&nbsp;vraceli, auto řídila paní Milada, a&nbsp;Jiří jí&nbsp;říkal o&nbsp;všem, co&nbsp;mu&nbsp;řekl Franta Ferda, o&nbsp;tom, jak jim proniká kouř a&nbsp;zbudliny od&nbsp;ústředního topení, jak je&nbsp;tam nahoře přiotrávený z&nbsp;kouře od&nbsp;nafty… Ale jak mohl vidět to&nbsp;naše stavení? oslnil se&nbsp;Jiří. A&nbsp;jeho paní Milada za&nbsp;jízdy nazpátek si&nbsp;vzpomínala… Ano, na&nbsp;jaře tam byli zaměstnanci a&nbsp;spravo­vali mi&nbsp;ty&nbsp;kamna na&nbsp;ústřední topení a&nbsp;ano, řekli mi, že&nbsp;uniká z&nbsp;nich kouř, a&nbsp;ano, řekli mi&nbsp;to, abych ještě jednou za&nbsp;nima přišla, ale já&nbsp;jsem nepřišla, a&nbsp;Jirko, tak opravdu ta&nbsp;kamna nám kouřejí… A&nbsp;pak jsme mlčeli a&nbsp;mysleli na&nbsp;to, jak Franta Ferda viděl ten celý Jirkův dům, aniž jej kdy viděl, a&nbsp;já jsem dumal, jak mohl vidět do&nbsp;mých skříní, ve&nbsp;kterých opravdu skoro všechny šaty, všechny bundy, všechny byly hnědé včetně botiček a&nbsp;ponožek. A&nbsp;když jsem domyslel, že&nbsp;i&nbsp;proti mé&nbsp;vůli mi&nbsp;zřízenci Tuzexu dodali hnědého Escorta, shledal jsem, že&nbsp;asi to&nbsp;všechno, co&nbsp;se&nbsp;se&nbsp;mnou stalo, že&nbsp;to&nbsp;je&nbsp;můj osud, že&nbsp;dál budu nosit ty&nbsp;moje hnědé a&nbsp;béžové bundy, že&nbsp;dál budu jezdit hnědým Escortem, že&nbsp;tak nějak jsem ve&nbsp;vleku nepřátelských sil, že&nbsp;ne&nbsp;já, ale bohové tak rozhodli, že&nbsp;všechno vlastně na&nbsp;mne přišlo zvenčí, já&nbsp;jsem pouze obětí sil, na&nbsp;které už&nbsp;nemám vliv zrovna tak, jako jsme si&nbsp;objednali akumulační kamna, chtěli jsme barvu kachlíků modrou, ale kamna, která přišla, měla béžové kachlíčky… Pokrčil jsem rameny, a&nbsp;vyšel jsem si&nbsp;cestičkou k&nbsp;potoku, chvíli jsem stál tam na&nbsp;tom kočičím hřbitově, díval jsem se&nbsp;a&nbsp;vzpomínal jsem na&nbsp;to, jak jsme krásně si&nbsp;žili, než přišel ten osud zvenčí, ne&nbsp;ze&nbsp;mně, ne&nbsp;z&nbsp;toho, že&nbsp;bych zešílel, že&nbsp;bych začal být psychopat, ale ty&nbsp;síly zvenčí se&nbsp;rozhodly, že&nbsp;se&nbsp;proti mně spiknou, a&nbsp;já jsem bojoval, nechtěl jsem přijmout to, co&nbsp;jsem udělal, abych to&nbsp;všechno nakonec přijal, s&nbsp;tím souhlasil, i&nbsp;když jsem věděl, že&nbsp;už&nbsp;nikdy nemohu být šťasten. A&nbsp;tak jsem zase bral ty&nbsp;tři kocoury, kteří mi&nbsp;zbyli, jeden byl zrzavý po&nbsp;Autíčku, jeden mourovatý a&nbsp;třetí byl černý kocourek třpytící se&nbsp;jako vyleštěná holinka. Ale když jsem se&nbsp;jim díval do&nbsp;očí, viděl jsem, že&nbsp;v&nbsp;nich není ani špetka toho citu jako v&nbsp;těch kočičkách, které tam ležely v&nbsp;písku u&nbsp;cesty k&nbsp;potoku, ale co&nbsp;se&nbsp;dalo dělat? Tak jak jsem celý ten čas byl bledý a&nbsp;vzdutý, tak jak jsem se&nbsp;ten čas lekal svého pohledu v&nbsp;zrcadle, teď po&nbsp;té&nbsp;návštěvě u&nbsp;parapsychologa Franty Ferdy jsem se&nbsp;zklidněl, napraskle jsem se&nbsp;usmíval, klaněl jsem se&nbsp;kocourkům, zase jsem se&nbsp;s&nbsp;nimi procházel za&nbsp;měsíčních nocí kolem plotu, manželka natřela bílé brlinky bílou barvou, jako bych chodil kolem čety kostlivců, jako by&nbsp;kolem mne defilovaly skelety, padesát metrů dlouhý plot z&nbsp;bílých vrat a&nbsp;bílých latiček, kolem kterých jsem se&nbsp;za&nbsp;noci procházel, a&nbsp;tři kocouři mne doprovázeli, proskakovali brlinkami, dupali, vzdalo­vali se, aby proběhli plot a&nbsp;zase mi&nbsp;běželi vstříc. Bral jsem je&nbsp;do&nbsp;náručí, tiskl jsem je&nbsp;k&nbsp;sobě, vykládal jsem jim slavné příběhy našich všech koček, a&nbsp;kocouři, ač&nbsp;si&nbsp;to&nbsp;nezasloužili, naslouchali, pak, když jsem vešel na&nbsp;parcelu kus dál k&nbsp;bratrovi, tam na&nbsp;mne čekali tak dlouho, až&nbsp;jsem se&nbsp;zase vracel, aby vyskočili a&nbsp;dávali najevo, jak jsou šťastni, že&nbsp;už&nbsp;jsem zase na&nbsp;cestičce, že&nbsp;už&nbsp;kráčím kolem bílého plotu, nad kterým se&nbsp;naklánějí větve bříz a&nbsp;borovic, předebíhají mne ty&nbsp;kocourci, zastavují se, házejí sebou do&nbsp;písku a&nbsp;přejí si, abych se&nbsp;k&nbsp;nim sklonil a&nbsp;pohladil je, nebo je&nbsp;zdvihnul a&nbsp;přitisknul si&nbsp;je&nbsp;ke&nbsp;tváři. To&nbsp;měli tihle kocouři, ostatně tak jako všechny moje bývalé kočky, nejraději, zvednout je, přitisknout si&nbsp;je&nbsp;k&nbsp;líci a&nbsp;chvíli tak setrvat, protože všechny kočky a&nbsp;i tihle kocouři zavřeli na&nbsp;chvilku oči, tak jako jsem je&nbsp;zavřel i&nbsp;já. Vypadly nám na&nbsp;chvilku pojistky a&nbsp;byli jsme půl vteřiny ve&nbsp;veliké komunikaci. Ten čas jsem taky pochopil to&nbsp;veliké sepětí událostí, se&nbsp;kterými nelze ani o&nbsp;vteřinku, ani o&nbsp;milimetr hnout, všechno to, co&nbsp;se&nbsp;stalo, všechno to&nbsp;pro mne příznivé i&nbsp;nepříznivé, všechno bylo otočeno ostřím na&nbsp;mne, a&nbsp;já jsem měl dojem ten čas, že&nbsp;ta&nbsp;ruka, kterou kdosi píše můj osud, že&nbsp;ta&nbsp;ruka není moje, to&nbsp;jsem věděl docela bezpečně, že&nbsp;ta&nbsp;ruka patří komusi cizímu, kterému, když se&nbsp;zachce, tak prodlí můj pohyb o&nbsp;jednu vteřinu, nebo o&nbsp;jednu vteřinu jej předeběhne, a&nbsp;ať budu dělat cokoliv, všechno už&nbsp;jako by&nbsp;bylo dávno pro mne připraveno, i&nbsp;to, co&nbsp;jsem si&nbsp;myslel, že&nbsp;jsem si&nbsp;vymyslel, když jsem to&nbsp;domyslel, tak jako by&nbsp;to&nbsp;už&nbsp;dávno bylo přichystáno, já&nbsp;jsem jen zasunul klíč do&nbsp;dveří, které se&nbsp;otevíraly sice jen mnou, ale které byly přichystány jen pro mne…</span></p>
          <h2 id="8" class="chunk" data-nb-ref-number="45" data-nb-words="1" data-nb-chars="1"><span class="idea" data-nb-ref-number="45" id="idea45" data-nb-words="1" data-nb-chars="1">8</span></h2>
          <p class="chunk" data-nb-ref-number="46" data-nb-words="1863" data-nb-chars="10638"><span class="idea" data-nb-ref-number="46" id="idea46" data-nb-words="1863" data-nb-chars="10638">Ten čas, kdy jsem si&nbsp;už&nbsp;už&nbsp;chtěl zoufat z&nbsp;koček, které vždycky nad ránem mi&nbsp;přicházely k&nbsp;posteli a&nbsp;vyčíhly si&nbsp;tu&nbsp;chvíli, kdy docela zmáčený a&nbsp;zesláblý potem jsem přemýšlel o&nbsp;nebytí, tu&nbsp;chvíli ke&nbsp;mně přicházely, nevyčítaly, ale jen seděly a&nbsp;dívaly se&nbsp;na&nbsp;mne, a&nbsp;já jsem nebyl schopen v&nbsp;tom polosnění odvrátit od&nbsp;nich oči, a&nbsp;všechny ty&nbsp;mrtvé kočky a&nbsp;koťata jen tím, že&nbsp;se&nbsp;na&nbsp;mne dívaly, mne dorážely ke&nbsp;smrti. Ten čas jsem dostal obsílku na&nbsp;národní výbor, byl jsem tam pozván jako svědek, soused pan Polách žaloval sousedku paní Soldátovou, že&nbsp;více než patnáct let střílí z&nbsp;otvoru v&nbsp;okénku komory a&nbsp;zabíjí tak zpěvavé ptáčky, veverky. Ale hlavně zpěvavé ptáčky, že&nbsp;i&nbsp;jeho syn to&nbsp;může potvrdit a&nbsp;hlavně já, spisovatel, který bydlím naproti, já&nbsp;mohu potvrdit, že&nbsp;těch zastřelených zpěvavých ptáčků by&nbsp;nebyly hromady, ale celé vozy. A&nbsp;tak jsem seděl jednoho večera na&nbsp;národním výboru, předseda soudruh Černý přečetl stížnost pana Polácha, který z&nbsp;těch zastřelených tisíce zpěvavých ptáčků už&nbsp;se&nbsp;dvakrát léčil, tak byl dojatý, jak uváděl ústně, tak dojatý, že&nbsp;z&nbsp;toho onemocněl na&nbsp;hlavu, že&nbsp;je&nbsp;i&nbsp;pouhým okem na&nbsp;něm vidět, jak se&nbsp;neustále potí, jak má&nbsp;oči docela podlité, prášky, které musí brát jen proto, že&nbsp;se&nbsp;mu&nbsp;nad ránem, nad každým ránem zjevují všichni ti&nbsp;zpěvaví ptáčci, všechny ty&nbsp;sýkorky a&nbsp;pěnkavy, všichni ti&nbsp;datlové, strakapúdi a&nbsp;šoupálci a&nbsp;strnadi, přicházejí k&nbsp;němu, oblítávají pak jeho postel nad ránem, a&nbsp;švitořící sdělují a&nbsp;žalují panu Poláchovi nad tím svým osudem, jak zničehonic padají z&nbsp;větví lískových ořechů a&nbsp;ovocných stromů na&nbsp;zahradě paní Soldátové, tak pronikavě všichni ti&nbsp;ptáčci křičí, že&nbsp;pan Polách z&nbsp;toho onemocněl na&nbsp;hlavu, a&nbsp;tak žaluje, aby národní výbor zjednal nápravu, že&nbsp;nechce víc, že&nbsp;už&nbsp;nevzbudí ty&nbsp;koše mrtvých ptáčků, ale pan Polách že&nbsp;chce, aby paní Soldátová mu&nbsp;dala ty&nbsp;dvě vzduchovky, že&nbsp;on&nbsp;je&nbsp;zničí, dokonce, že&nbsp;jí&nbsp;zaplatí za&nbsp;ty&nbsp;hrozné zbraně, jen aby měl záruku, že&nbsp;už&nbsp;paní nebude z&nbsp;okýnka střílet, a&nbsp;on, pan Polách si&nbsp;oddychne, a&nbsp;snad už&nbsp;nebude muset vyhledávat ústav a&nbsp;psychiatrickou léčebnu a&nbsp;ptáčci nebudou k&nbsp;němu nad ránem přilétat a&nbsp;žalovat mu&nbsp;svoje utrpení. A&nbsp;předseda národního výboru mne požádal, abych k&nbsp;tomu řekl to, co&nbsp;vím. A&nbsp;já jsem pravil, že&nbsp;sice jsem sem tam nalézal zastřeleného ptáčka, že&nbsp;jsem sice slyšel výstřel, někdy i&nbsp;na moji parcelu brnknul brok o&nbsp;větev nebo kmen stromu, ale nikdy jsem neviděl střílet paní Soldátovou, nikdy jsem ji&nbsp;neviděl se&nbsp;zbraní na&nbsp;rameni, to&nbsp;je&nbsp;vše. A&nbsp;viděl jsem, jak pan Polách, stěžovatel, jak rudnul, jak se&nbsp;mu&nbsp;oči zase začaly nalívat krví, jak si&nbsp;utíral zmáčený obličej velikým šátkem, ale i&nbsp;ten šátek nestačil, pan Polách jak dlaní stíral pot a&nbsp;utíral si&nbsp;plné hrstě krůpějí potu o&nbsp;kalhoty a&nbsp;do čepice. A&nbsp;pak vyjel, že&nbsp;to&nbsp;je&nbsp;pravda, že&nbsp;paní Soldátová střílí ptáčky z&nbsp;komory, takže ani on&nbsp;ji&nbsp;neviděl, ale on&nbsp;rozšiřuje stížnost na&nbsp;paní Soldátovou ještě i&nbsp;na mne, já&nbsp;že&nbsp;mám trvale několik koček, někdy osm koček, a&nbsp;ty kočky, ty&nbsp;moje kočky, že&nbsp;chytají a&nbsp;živí se&nbsp;ptáčky, obzvláště, když já&nbsp;na&nbsp;své parcele nejsem, a&nbsp;že ty&nbsp;moje kočky už&nbsp;zahubily tisíc a&nbsp;víc ptáčků, a&nbsp;když to&nbsp;takhle půjde, tak že&nbsp;v&nbsp;Kersku nebude jediný ptáček, a&nbsp;tak představa, že&nbsp;by&nbsp;na&nbsp;každé parcele v&nbsp;Čechách byly jen dvě kočky, tak že&nbsp;se&nbsp;všemi zpěvnými ptáky je&nbsp;ámen, zrovna tak, že&nbsp;paní Soldátová musí být potrestána morálně, protože kdyby na&nbsp;každé parcele, kde je&nbsp;stavení, kdyby každý majitel střílel z&nbsp;otvoru v&nbsp;okně na&nbsp;zpěvavé ptáčky, tak by&nbsp;byl s&nbsp;krásnými zpěváčky konec. Že&nbsp;tedy já&nbsp;a&nbsp;moje kočky jsou to&nbsp;samé, jako paní Soldátová a&nbsp;ty její dvě vzduchovky. A&nbsp;já když jsem to&nbsp;slyšel, tak jsem se&nbsp;zjasnil, po&nbsp;dlouhé době jsem měl krásný pocit, že&nbsp;opravdu, když jsem likvidoval ta&nbsp;moje koťata, ty&nbsp;moje kočky, že&nbsp;jsem vlastně napomáhal tomu, aby ty&nbsp;moje kočky, zrovna tak jako střelné zbraně paní Soldátové, nelikvidovaly ptáčata v&nbsp;hnízdech, ptáčky na&nbsp;větvích, v&nbsp;duchu jsem děkoval, že&nbsp;jsem byl předvolán jako svědek té&nbsp;hekatombě zpěvavých ptáčků, že&nbsp;tedy moje činy, moje vraždy, mají smysl, protože jsem vlastně ochránce přírody. Vzal jsem si&nbsp;slovo, a&nbsp;pravil jsem, že&nbsp;připomínky pana Polácha jsou správné, že&nbsp;já&nbsp;uznávám, že&nbsp;kočky jsou nepřátelé nejen zpěvného ptactva, ale že&nbsp;se&nbsp;ty&nbsp;kočky odváží i&nbsp;na bažanty, když mají koťata nebo hlad, tak loví i&nbsp;zajíčky a&nbsp;divoké králický, a&nbsp;ano, i&nbsp;já, aniž bych byl předvolán, i&nbsp;já jsem věděl, co&nbsp;je&nbsp;moje povinnost, že&nbsp;i&nbsp;já jsem odstřelil a&nbsp;jinak likvidoval přespočetné kočky a&nbsp;koťata, a&nbsp;že nemám víc než tři odrostlá koťata a&nbsp;ta stejně jsou přislíbená, a&nbsp;tak nebudu muset si&nbsp;vyžádat souhlas sousedů, jak vím, že&nbsp;zní předpis o&nbsp;pěstování koček a&nbsp;psů na&nbsp;parcelách a&nbsp;ve staveních, které sousedí s&nbsp;ostatními sousedy. A&nbsp;tak jak jsem obžalobou mých mrtvých koček cítil, jak ode mne odchází pocit viny, tak jsem si&nbsp;ještě přidával, litoval jsem, že&nbsp;v&nbsp;polesí už&nbsp;nejsou adjunkti, tak jak to&nbsp;bývalo dřív za&nbsp;Hirosse a&nbsp;knížete Hohenloha, kdy adjunkti procházeli se&nbsp;parcelami a&nbsp;odstřelovali kočky a&nbsp;psy jen proto, aby hájili zvěř a&nbsp;zpěvavé ptáčky. A&nbsp;moje svědecká výpověď končila a&nbsp;proměnila se&nbsp;v&nbsp;řeč hřímajícího prokurátora, dokonce jsem metal očima a&nbsp;hrozil jsem, že&nbsp;až&nbsp;přijdu domů, tak ve&nbsp;jménu zpěvavých ptáčků zlikviduju&nbsp;i ty&nbsp;tři kocoury, kteří mi&nbsp;zbyli, a&nbsp;předseda národního výboru mi&nbsp;poděkoval, a&nbsp;poděkoval i&nbsp;panu Poláchovi, který si&nbsp;bral prášky, protože moje řeč mu&nbsp;ještě přitížila, moje řeč ještě zvýšila ty&nbsp;košatinky zpěvavých mrtvých ptáčků o&nbsp;další koše a&nbsp;věrtele krásných a&nbsp;nešťastných mrtvolek sýkorek a&nbsp;pěnic, strnadů a&nbsp;šoupálků a&nbsp;ostatního ptactva, které, jak mi&nbsp;pak řekl, o&nbsp;tolik navíc, že&nbsp;budou zase nad ránem, když nemůže spát, oblítávat v&nbsp;tisících a&nbsp;tisících hejnech jeho postel a&nbsp;budou zvyšovat konzumaci prášků a&nbsp;návštěvy psychiatrických léčeben. A&nbsp;protože nepřišla na&nbsp;zasedání paní Soldátová, ta&nbsp;proti které byla nesena žaloba a&nbsp;stížnost pana Polácha, tak předseda ukončil zasedání, dal přečíst zápis, a&nbsp;protože pan Polách byl se&nbsp;svým synem v&nbsp;Hradištku autem, vzal mne sebou až&nbsp;do&nbsp;Kerska a&nbsp;já jsem stačil za&nbsp;ty&nbsp;tři kilometry a&nbsp;pak ještě celou půlhodinku v&nbsp;autě stojícím pod lucernou u&nbsp;mé aleje vyslechnout, jaký jsem děsný člověk, že&nbsp;pan Polách se&nbsp;diví, jak můžu být spisovatel, když jsem zapřel, že&nbsp;bych kdy viděl střílet paní Soldátovou, že&nbsp;jsem vlastně paní Soldátovou z&nbsp;toho vysekal a&nbsp;panu Poláchovi přitížil ještě tím, jakým způsobem a&nbsp;jak moc zlikvidovaly ty&nbsp;moje kočky a&nbsp;ještě zlikvidují zpěvavé ptáčky, všechny ty&nbsp;nevinné ptáčky, kteří obveselují pracující, když jsou na&nbsp;rekreaci, když se&nbsp;vrací z&nbsp;práce, když otevírají okna svých stavení na&nbsp;perifériích, dokonce i&nbsp;okna ve&nbsp;městě, kde v&nbsp;parcích jen to&nbsp;řinčí ptačím zpěvem, který napomáhá budovat socialismus, a&nbsp;tady on&nbsp;se&nbsp;musí přít s&nbsp;národním výborem a&nbsp;žaluje věci tak samozřejmé a&nbsp;jasné, o&nbsp;tom, jak odcházejí každou sezónu hejna a&nbsp;hejna zpěvavých ptáčků, dík vzduchovkám a&nbsp;dík kočkám. Když skončil pan Polách svoji řeč, a&nbsp;celý se&nbsp;leskl v&nbsp;přítmí shora osvětleného auta, popřál jsem mu&nbsp;hodně úspěchů v&nbsp;jeho dalším boji o&nbsp;záchranu zpěvavých ptáčků a&nbsp;řekl jsem mu, že&nbsp;je&nbsp;statečný člověk. A&nbsp;tu se&nbsp;v&nbsp;matném a&nbsp;rozptýleném světle ke&nbsp;mně přitočila kučeravá hlava ze&nbsp;zadního sedadla, skoro mi&nbsp;položila ústa na&nbsp;moje ucho, odtáhnul jsem se, tam seděl vysoký mladík, syn pana Polácha, a&nbsp;když jsem opět vrátil svoji hlavu do&nbsp;profilu, ten mladík mi&nbsp;znovu položil ústa na&nbsp;ucho a&nbsp;šeptal mi… A&nbsp;co, pane Hrabale, ty&nbsp;ubohé krávy, ty&nbsp;Chagallovy krávy? Musíme bojovat za&nbsp;humánní zacházení i&nbsp;s&nbsp;jatečním dobytkem… ach ty&nbsp;Chagallovy ubohé krávy! Na&nbsp;některých jatkách, v&nbsp;těch městech, kde jsou vysoké školy zvěrolékařské, tam na&nbsp;jatka přicházejí celé třídy těch budoucích zvěrolékařů, a&nbsp;stojící dobytek, který čeká na&nbsp;popravu, tak ti&nbsp;žáci pod vedením svého profesora vyjímají svoje budoucí nástroje a&nbsp;náčiní a&nbsp;otevírají hruď živým kravám, aby žáci viděli, jak vypadá živé srdce, živé plíce, živá játra, živá slezina, živé žaludky a&nbsp;profesor ukazuje a&nbsp;poučuje, jak vypadají živé orgány krávy, a&nbsp;nikdo si&nbsp;nevšimne živých kravských očí… Pane Hrabale, těch očí, o&nbsp;kterých básníci starého Řecka říkají, že&nbsp;se&nbsp;podobají očím bohyň, Afrodité byla volooká, nejkrásnější oči na&nbsp;světě… Pane Hrabale, Řekové a&nbsp;ostatní staré národy věděly, že&nbsp;zabít krávu je&nbsp;vražda, proto se&nbsp;o&nbsp;vinu rozdělili s&nbsp;bohy, obětovali ty&nbsp;krasavice a&nbsp;krasavce bohům, rozdělili se&nbsp;o&nbsp;prolitou krev a&nbsp;přenesli pocit viny i&nbsp;na svoje bohy a&nbsp;teď my&nbsp;beztrestně zabíjíme zvířata na&nbsp;jatkách, ale to&nbsp;je&nbsp;málo, ještě před vraždou se&nbsp;budoucí zvěrolékaři derou za&nbsp;živa do&nbsp;útrob, aby se&nbsp;naučili a&nbsp;poznali to, co&nbsp;z&nbsp;učeben poznali jen teoreticky… Pane Hrabale, něco se&nbsp;s&nbsp;tím musí dělat a&nbsp;já jsem jeden z&nbsp;těch, protože ty&nbsp;nevinné kravské oči, ty&nbsp;oči jatečních krav, těch ubohých Chagallových krav, ty&nbsp;oči obžalovávají nejen mne, nejen vás, ale celé lidstvo z&nbsp;vraždy, takže někdy musím, pane Hrabale, dát pozor, abych z&nbsp;těchto obrazů neumřel… Hovořil do&nbsp;mne mladý muž, jeho rty se&nbsp;pohybovaly na&nbsp;boltci mého ucha a&nbsp;já jsem znovu viděl ty&nbsp;oči těch mých kočiček, které jsem ubil, ty&nbsp;vyčítavé oči, ty&nbsp;oči, které netušily, že&nbsp;je&nbsp;zabiju, ale věděly přesně, že&nbsp;mne milují, že&nbsp;v&nbsp;mé posteli porodily svoje koťata, že&nbsp;měly ke&nbsp;mně důvěru, bezmeznou víru, že&nbsp;jedině se&nbsp;mnou a&nbsp;u&nbsp;mne jsou šťastny, a&nbsp;já jsem je&nbsp;ubil v&nbsp;poštovním pytli jako škodnou lasičku, že&nbsp;to, že&nbsp;mi&nbsp;přinášely zpěvavého ptáčka, že&nbsp;mi&nbsp;přinesly koroptvičky a&nbsp;bažantí kuřata, že&nbsp;mi&nbsp;přinesly králíčky, že&nbsp;za&nbsp;to&nbsp;nemohly, protože se&nbsp;snažily, aby se&nbsp;mi&nbsp;předvedly, poctily mne tou svojí kořistí, že&nbsp;když tak jsem je&nbsp;měl nechat zastřelit, že&nbsp;měl přijít lesní adjunkt, myslivec, že&nbsp;je&nbsp;měl někdo zabít jiný než já, že&nbsp;tedy jsem vinen, ne&nbsp;že&nbsp;jsem je&nbsp;ubil, ale že&nbsp;jsem zabil lásku, a&nbsp;to je&nbsp;ta&nbsp;moje vina, sám ve&nbsp;svých očích jsem vinen, že&nbsp;nad ránem, když ke&nbsp;mně přicházejí a&nbsp;budou přicházet, tak vlastně přicházím sám sebe žalovat já, protože mám pocit viny, a&nbsp;budu jej mít, dokud budu na&nbsp;světě, zrovna tak jako pan Polách, nevinný a&nbsp;navštěvovaný vznícenými představami všech ptáčků, kteří byli zabiti vzduchovkou nebo lapeni mými kočkami, ptáčci, kteří nad jeho ránem, tak jako nad mými jitry budou dál obšívat jeho postel cvrlikáním a&nbsp;zděšeným křikem, zrovna tak jako ten mladý muž, který musí dávat nad ránem taky pozor, aby neumřel, když se&nbsp;mu&nbsp;zjeví vyčítavé, tiché oči ubohých Chagallových krav… Zanaříkal jsem a&nbsp;vystoupil z&nbsp;auta, zabouchnul jsem za&nbsp;sebou dvířka, auto se&nbsp;rozejelo a&nbsp;já jsem kráčel postřikován světlem vysoké sodíkové lampy, vstoupil jsem do&nbsp;aleje, tam zářily bílé brlinky mého plotu. Teď jsem kráčel tmou a&nbsp;naproti mi&nbsp;vyběhla tři odrostlá koťata, lísala se&nbsp;mi&nbsp;o&nbsp;nohy, běžela velkými skoky dopředu, aby se&nbsp;zase vracela k&nbsp;mým nohám, třela se&nbsp;o&nbsp;mě a&nbsp;zase odebíhala ta&nbsp;zvířátka a&nbsp;zase se&nbsp;vracela, aby mi&nbsp;ukázala, jak mne milují, zrovna tak, jako ty&nbsp;jejich maminky, které mne milovaly, a&nbsp;já jsem je&nbsp;přesto ubil.</span></p>
          <h2 id="9" class="chunk" data-nb-ref-number="47" data-nb-words="1" data-nb-chars="1"><span class="idea" data-nb-ref-number="47" id="idea47" data-nb-words="1" data-nb-chars="1">9</span></h2>
          <p class="chunk" data-nb-ref-number="48" data-nb-words="1601" data-nb-chars="8817"><span class="idea" data-nb-ref-number="48" id="idea48" data-nb-words="1601" data-nb-chars="8817">Ten čas jsem se&nbsp;nestačil divit, jak můj život se&nbsp;pohyboval hned nahoru, a&nbsp;hned zase dolů, hned doprava a&nbsp;hned zase doleva, pohyboval jsem se&nbsp;světem jako splašené spřežení, jehož opratěmi cukal posedlý a&nbsp;zběsilý vozka. Ale já&nbsp;jsem už&nbsp;byl někde jinde, klaněl jsem se&nbsp;nejen stromům, jako ty&nbsp;učitelky, které koupily tu&nbsp;moji parcelu před dávnými lety, ale klaněl jsem se&nbsp;i&nbsp;třem kocourům, klaněl jsem se&nbsp;sám sobě do&nbsp;zrcadla a&nbsp;usmíval jsem se&nbsp;na&nbsp;sebe, protože jsem se&nbsp;už&nbsp;sám sebe nebál. Věděl jsem, že&nbsp;ten můj pocit, že&nbsp;mám v&nbsp;hlavě uzdu, a&nbsp;že jsem veden, to&nbsp;je&nbsp;jedno jak a&nbsp;kam, ale ten krásný pocit, že&nbsp;všechno je&nbsp;pro mne přichystáno jako pro ženicha, nebo jako pro drůžičky a&nbsp;mládence v&nbsp;pohřebním průvodu… A&nbsp;já jsem tenhle čas byl nad tím, sám nad sebou, už&nbsp;jsem si&nbsp;mohl dovolit ten luxus, sám sobě nahmatat zduřelé játro, a&nbsp;sám sobě říci do&nbsp;očí, a&nbsp;co má&nbsp;být? Plačící játra…? ach, při tom odumírajícím těle, stejně jsem už&nbsp;bez nebezpečí, i&nbsp;kdyby se&nbsp;stalo cokoliv, všemu už&nbsp;mohu přitakat, protože jsem tím vším prošel… A&nbsp;tak jednoho krásného jitra, když jsme s&nbsp;manželkou hledali jistý úřad, ač&nbsp;stačilo jim tam zavolat, že&nbsp;jsme zaplatili nájem, jak máme na&nbsp;to&nbsp;složenku, jezdili jsme Escortem číslo třináct ze&nbsp;Střížkova do&nbsp;Ďáblic tak dlouho, až&nbsp;jsme našli ten úřad, dokonce jednou jsme stáli před vodárenskou věží na&nbsp;Střížkově a&nbsp;moje žena se&nbsp;ptala stařenky, kde je&nbsp;Bímová ulice? A&nbsp;ona roztáhla mapu a&nbsp;tak obě hledaly na&nbsp;mapě, na&nbsp;plánu hlavního města, kde je&nbsp;ta&nbsp;ulice Bímová? A&nbsp;kolem našeho Escortu kráčely dvě pošťačky v&nbsp;živém hovoru a&nbsp;kráčely kolem mne, stačilo vytočit okénko a&nbsp;optat se&nbsp;těch mladých pošťaček, ale já&nbsp;jsem už&nbsp;věděl svoje, věděl jsem, že&nbsp;všechno to, co&nbsp;mne zpožďuje, všechno mne zrychluje, seděl jsem, a&nbsp;pak jsme jeli tam, kam nás poslala ta&nbsp;stařena s&nbsp;deštníkem, ale bylo to&nbsp;někde ještě jinde, a&nbsp;tak jsme se&nbsp;neustále zpožďovali, a&nbsp;neustále zrychlovali, abychom si&nbsp;nakonec vybrali ten čas, který byl jen náš, jen čas, který vlastně byl můj, už&nbsp;jen můj, protože včera, když moje manželka pálila shrabanou trávu a&nbsp;s&nbsp;ní i&nbsp;všechno to, co&nbsp;se&nbsp;nám nehodilo, tak jsem vešel do&nbsp;kůlny a&nbsp;ten poštovní pytel byl pryč. Tam u&nbsp;vrby, u&nbsp;potoka stoupal kouř, jen pro jistotu jsem se&nbsp;optal manželky, hele, tam v&nbsp;kůlně jsem měl starý poštovní pytel, nespálila jsi to? A&nbsp;manželka přikývla, že&nbsp;spálila, protože kdyby jej někdo u&nbsp;nás našel, tak by&nbsp;si&nbsp;ještě mohl myslet, že&nbsp;jsme vyloupili v&nbsp;Čakovicích ten poštovní vůz před léty, kdy zmizel milión a&nbsp;víc… A&nbsp;já jsem šel cestičkou kolem kočičího hřbitova, a&nbsp;tam v&nbsp;popeli jsem hledal, klacíčkem jsem hledal a&nbsp;našel jsem jen kroužky, mosazné kroužky a&nbsp;něžnou strukturu popela, který zbyl po&nbsp;tkanině poštovního pytle… A&nbsp;nakonec jsme přeci našli ten úřad a&nbsp;moje manželka tam vběhla a&nbsp;třásla vítězně tam úřednicím před očima složenkou, že&nbsp;zaplatila, a&nbsp;ne jak jí&nbsp;píší, že&nbsp;nezaplatila nájem za&nbsp;měsíc červenec. A&nbsp;pak s&nbsp;chutí nasedla do&nbsp;auta, a&nbsp;vyjeli jsme, třásla se&nbsp;zlostí nad tím, jak jí&nbsp;mohli tak psát, a&nbsp;pak jsme vyjeli za&nbsp;město a&nbsp;bylo slunce a&nbsp;projeli jsme periférií, a&nbsp;pak jsme chtěli vzít benzín, ale řekli jsme si, že&nbsp;vezmeme jej, až&nbsp;pojedeme nazpátky, a&nbsp;tak jsme přijeli za&nbsp;Počernice a&nbsp;pak za&nbsp;Nehvizdy, a&nbsp;pak už&nbsp;byl kopeček, a&nbsp;když jsme sjížděli k&nbsp;mochovské pumpě, tak zespoda stoupal tirák a&nbsp;kamión s&nbsp;vlekem, a&nbsp;když jsme už&nbsp;míjeli ten vlek, tak jsem uviděl před sebou modrou plochu, a&nbsp;pak se&nbsp;ozval děsný náraz, jako v&nbsp;symfonii končící vítěznou fanfárou, a&nbsp;rozletělo se&nbsp;přední sklo, roztříštilo se&nbsp;v&nbsp;tisíce barevných sklíček a&nbsp;pak na&nbsp;chvíli světlo zmizelo, a&nbsp;pak náraz… A&nbsp;ticho a&nbsp;vůně spálených kostí, když jsem otevřel oči, byl jsem zasypaný skelnou tříští, měl jsem pocit, že&nbsp;jsem slyšel závěr Lisztových Les Préludes, visel jsem vzhůru nohama, moje manželka vedle mne visela taky hlavou dolů, tak směšné měla vlasy, tak jsme chvíli viseli a&nbsp;čekali jsme, kdy po&nbsp;tom nárazu začneme umírat, kdy začneme krvácet? Ale nic se&nbsp;nedělo, jen veliké ticho, a&nbsp;pak jsem viděl vzhůru nohama montérky, pak jsem stisknul knoflík od&nbsp;poutacího řemenu a&nbsp;padl jsem hlavou dolů, lidské ruce mne vytáhly a&nbsp;oči nad těma rukama byly zděšené, tam z&nbsp;druhé strany vytáhly lidské ruce i&nbsp;moji manželku, naříkala a&nbsp;začala plakat… co&nbsp;se&nbsp;nám to&nbsp;stalo? ptala se&nbsp;a&nbsp;já jsem jí&nbsp;řekl… Co&nbsp;jsi mi&nbsp;to&nbsp;udělala? A&nbsp;pak jsem se&nbsp;postavil na&nbsp;nohy, a&nbsp;tam v&nbsp;pozadí byla benzínová pumpa, a&nbsp;v&nbsp;tom dopoledním slunci napříč byla dodávka, modrá stěna dodávky, a&nbsp;v&nbsp;příkopě vzhůru nohama byl náš hnědý, čokoládový Escorte číslo třináct, zohavený k&nbsp;nepoznání… a&nbsp;o&nbsp;chladič dodávky byl opřený řidič dodávky, byl bledý a&nbsp;už kouřil, opřený loktem a&nbsp;díval se&nbsp;na&nbsp;nás nepřátelsky a&nbsp;pokrčil rameny a&nbsp;řekl… Já&nbsp;jsem vás neviděl… A&nbsp;já jsem se&nbsp;procházel kolem místa neštěstí, padala ze&nbsp;mne skelná tříšť, ohmatával jsem se, z&nbsp;hlavy mi&nbsp;teklo trošku krve, ohmatal jsem se&nbsp;ještě jednou a&nbsp;jistil jsem, že&nbsp;mám zlomená žebra, chrastila pod mými prsty, chodil jsem sem a&nbsp;tam, došel jsem až&nbsp;k&nbsp;pumpě, tam umývali moji ženu, pak přijela sanitka, a&nbsp;pak ještě jedna a&nbsp;pak přijeli esenbáci v&nbsp;žlutém autě s&nbsp;nápisem VB&nbsp;a&nbsp;i ti&nbsp;esenbáci, když viděli to&nbsp;naše auto, tak byli bledí…, a&nbsp;já jsem se&nbsp;procházel sem a&nbsp;tam a&nbsp;cítil jsem jasně a&nbsp;přesně, že&nbsp;tohle auto, to&nbsp;že&nbsp;je&nbsp;tečka za&nbsp;těmi všemi zabitými kočkami, teď že&nbsp;moje nebesa jsou usmířena, byl jsem potrestán, a&nbsp;byla tak i&nbsp;usmířena ta&nbsp;nebesa, která jsou nad námi a&nbsp;která řídí náš osud…, a&nbsp;usmíval jsem se, když mne požádali, abych nastoupil do&nbsp;sanitky, vypadly z&nbsp;kabátu sklíčka, usmíval jsem se&nbsp;i&nbsp;na rentgenu v&nbsp;nymburské nemocnici a&nbsp;usmíval jsem se, když mi&nbsp;najodovali hlavu a&nbsp;stáhli zlomená žebra, usmíval jsem se&nbsp;celý týden, když jsem ležel v&nbsp;nymburské nemocnici, z&nbsp;vlasů mi&nbsp;vypadlo pár sklíček pro štěstí, protože jsem byl spasen. Kdokoliv se&nbsp;mne optal, jak jsem přežil tu&nbsp;havárii, všem jsem říkal s&nbsp;velkým smíchem, že&nbsp;to&nbsp;bylo velkolepé, že&nbsp;se&nbsp;to&nbsp;podobalo té&nbsp;nejsilnější symfonické morální hudbě. V&nbsp;nemocnici se&nbsp;mnou ležel i&nbsp;ten nešťastný šofér, který tak jako já, tak jako moje žena, tak jako i&nbsp;on, nikde nemohl vyšetřit ani vteřinku, nemohl ji&nbsp;taky ani nikde prodlít a&nbsp;tak se&nbsp;muselo stát to, co&nbsp;se&nbsp;stalo, jak jsem všem řekl, bylo to&nbsp;velkolepé a&nbsp;sám sobě jsem si&nbsp;řekl, kdybych jednou chtěl odejít z&nbsp;tohoto světa, tak nic není krásnějšího, než jak si&nbsp;to&nbsp;zvolil můj milovaný Jackson Pollock, můj malíř gestické malby, dripping, malíř, který když namaloval to&nbsp;nejkrásnější, co&nbsp;jsem kdy viděl, který když vypil cisterny whisky a&nbsp;vykouřil několik zemských obvodů Pall Mali, tak povečeřel v&nbsp;baru Cedar&nbsp;5 a&nbsp;rozejel tu&nbsp;svoji káru někam tak, aby zažil tělem i&nbsp;celou duší, o&nbsp;co se&nbsp;se&nbsp;mnou pokusil ten můj nepodařený osud, aby narazil tak, že&nbsp;byl na&nbsp;místě mrtev. Když se&nbsp;mne ptal člen esenbé, příjemný mladý muž, zda se&nbsp;připojím k&nbsp;žalobě, prohlásil jsem a&nbsp;podepsal, že&nbsp;nepřipojím, že&nbsp;to, co&nbsp;jsem já&nbsp;zažil, bylo velkolepé, a&nbsp;šofér pan Máchal, na&nbsp;něm zbyl pocit viny tím, že&nbsp;neviděl, že&nbsp;vjel z&nbsp;vedlejší silnice na&nbsp;hlavní na&nbsp;junácké štěstí, tím přitížil sobě, tím ale sňal ze&nbsp;mne pocit viny za&nbsp;všechny ty&nbsp;kočky, které jsem zabil, a&nbsp;ony se&nbsp;mi&nbsp;odměnily tím, co&nbsp;se&nbsp;tam na&nbsp;křižovatce stalo. A&nbsp;s&nbsp;panem Máchalem jsme pak seděli na&nbsp;nemocniční posteli, držel jsem jej za&nbsp;ruku a&nbsp;řekl jsem mu, když mi&nbsp;pořád opakoval, zda se&nbsp;na&nbsp;něj skrz tu&nbsp;srážku zlobím, tak jsem mu&nbsp;odpovídal stejně a&nbsp;několikrát a&nbsp;on se&nbsp;tomu smál, až&nbsp;ten jeho rozbitý obličej se&nbsp;šklebil… Pane Máchal, když máte smůlu, tak narazíte i&nbsp;v&nbsp;posteli na&nbsp;hřebík… A&nbsp;tu chvíli se&nbsp;mi&nbsp;zase zjevili ti&nbsp;tři kocouři tam v&nbsp;Kersku, a&nbsp;já jsem spatřoval v&nbsp;tom všem pokyn osudu, abych se&nbsp;k&nbsp;nim co&nbsp;nejdříve vrátil, a&nbsp;co nejdříve jim nalil mlíčko, a&nbsp;co nejdříve s&nbsp;nimi zase za&nbsp;noci chodil podle bílého brlinkového plotu a&nbsp;vykládal jim všechno to, co&nbsp;bylo slavné v&nbsp;té naší veliké rodině koček a&nbsp;kocourů a&nbsp;pak pod dojmem chvil bral ty&nbsp;tři kocoury jednoho po&nbsp;druhém na&nbsp;ruku, tisknul si&nbsp;je&nbsp;ke&nbsp;tváři a&nbsp;šeptal jim ta&nbsp;samá slovíčka lásky, tak jak jsem to&nbsp;šeptal těm, co&nbsp;odešli, co&nbsp;nás předešli, ať&nbsp;nešťastnou náhodou nebo mojí rukou. A&nbsp;navíc jsem se&nbsp;musel smát a&nbsp;žasnout, kterak ty&nbsp;naše rovnoběžky se&nbsp;zkřížily a&nbsp;propojily tak, u&nbsp;té pumpy u&nbsp;Mochova, když jsem se&nbsp;od&nbsp;pana Máchala dověděl, že&nbsp;ten baráček v&nbsp;Nymburce koupil od&nbsp;pana Marysky, mého přítele, mého vychovatele. Pan Máchal tedy koupil ten domek, ve&nbsp;kterém jsme v&nbsp;ponorce s&nbsp;panem Maryskou deset let psali ty&nbsp;naše první básničky, psali ten náš neopoetický manifest, tam jsme se&nbsp;opíjeli nad tak velikým štěstím, že&nbsp;jsme poznali, co&nbsp;to&nbsp;je&nbsp;surréalismus a&nbsp;podivuhodné setkání, které pojilo nejen surréalisty, ale jak vidím i&nbsp;mne a&nbsp;pana Marysku a&nbsp;pana Máchala, který od&nbsp;něj koupil ten slavný baráček, ve&nbsp;kterém jsme byli tak šťastni a&nbsp;tak jsme bývali zasaženi osudem, že&nbsp;jsme leželi svíráni pařátem sfingy, která držela tu&nbsp;naši mladistvou vinici, jejíž kruh se&nbsp;uzavřel dík tomu šťastnému neštěstí u&nbsp;mochovské pumpy, havárií, která vymazala z&nbsp;trestního rejstříku moji vinu. Protože beztrestně se&nbsp;nesmí zabít ani kočička. Co&nbsp;budu dělat s&nbsp;tolika kočkami?</span></p>
          <h2 id="epilog" class="chunk" data-nb-ref-number="49" data-nb-words="1" data-nb-chars="6"><span class="idea" data-nb-ref-number="49" id="idea49" data-nb-words="1" data-nb-chars="6">Epilog</span></h2>
          <p class="chunk" data-nb-ref-number="50" data-nb-words="3111" data-nb-chars="17081"><span class="idea" data-nb-ref-number="50" id="idea50" data-nb-words="3111" data-nb-chars="17081">Tohoto podvečera jsem si&nbsp;vyšel k&nbsp;zamrzlé řece, zlomená žebra mi&nbsp;pořád bolela, ale já&nbsp;jsem už&nbsp;týden po&nbsp;té&nbsp;havárii byl dobrý, ne&nbsp;že&nbsp;bych byl, ale můj vzor byl Franta Šťastný, který když si&nbsp;zlomil dvě žebra na&nbsp;dvěstěpadesátkách, nechal si&nbsp;stáhnout hrudník obinadlem, a&nbsp;stačil za&nbsp;dvě hodiny po&nbsp;těch dvěstěpadesátkách vyhrát třistapadesátky. Slunce už&nbsp;zapadalo a&nbsp;nebe na&nbsp;západu bylo růžové, a&nbsp;tak jak se&nbsp;nade mnou vzdouvalo modré nebe, zvolna se&nbsp;tam roztřepotala chvějící se&nbsp;hvězda. Když jsem prošel lesíkem, vyplašil jsem rudl srnek, kopýtky si&nbsp;právě odhrabávaly sníh a&nbsp;jehličí a&nbsp;vytesávaly si&nbsp;do&nbsp;písku pelíšky a&nbsp;já jsem byl nešťastný, že&nbsp;jsem zase něco zavinil, že&nbsp;jsem ty&nbsp;srnky vyplašil. Ale co&nbsp;dělat? Po&nbsp;té, pro mne tak šťastné havárii, jsem se&nbsp;tak nějak zpomalil, tak nějak jsem byl šťastný tam, kde jsem, nepřál jsem si&nbsp;ani ujíždět autobusem do&nbsp;Prahy a&nbsp;z&nbsp;Prahy zase nazpátek do&nbsp;Kerska, rád jsem seděl doma, tři kocourci neustále spali, mohli spát až&nbsp;do&nbsp;věčnosti, všechno jim bylo ten podzimní a&nbsp;zimní čas lhostejné, najedli se&nbsp;a&nbsp;spali, zatímco já&nbsp;jsem zrovna tak, jak oni spali, dovedl jsem celé hodiny sedět a&nbsp;dívat se&nbsp;oknem, ne&nbsp;už&nbsp;na&nbsp;větve bříz a&nbsp;borovic, ne&nbsp;už&nbsp;na&nbsp;to, jak padá poslední listí, ale jen tak jsem zíral, držel jsem si&nbsp;sfačovaná žebra, která bolela, ale pro mne to&nbsp;nebyla žádná bolest, spíš hřejivá bolest podobající se&nbsp;zadosti­učinění. Tak nějak mi&nbsp;ta&nbsp;moje havárie přišla vhod, tak nějak mi&nbsp;teď se&nbsp;zlomenými žebry došlo, vlastně co&nbsp;mám kde co&nbsp;dělat na&nbsp;besedách, kde mám kde co&nbsp;dělat v&nbsp;hospodách, kde na&nbsp;mne čekají? Co&nbsp;vůbec mám kde co&nbsp;dělat, když mi&nbsp;bude už&nbsp;sedumdesát? Tak nějak tou havárií ze&nbsp;mne spadla tíha, tělo jsem měl ještě teď poseté jizvami a&nbsp;modřinami, ještě teď a&nbsp;vlastně teprve teď mi&nbsp;začaly bolet ruce a&nbsp;nohy a&nbsp;šíje a&nbsp;páteř z&nbsp;toho, jak jsme se&nbsp;valili v&nbsp;tom šťastném Escortu a&nbsp;otloukali se&nbsp;jak píšťaličky… A&nbsp;tyhle bolístky, kterými jsem sejmul svoje hříchy, měly pro mne cenu výmazu trestu z&nbsp;trestního rejstříku. Ta&nbsp;havárie pro mne se&nbsp;stala něčím podobajícím se&nbsp;šokům, které dostávají pomatení a&nbsp;nemocní na&nbsp;psychiatrii, možná, že&nbsp;přestanu psát, že&nbsp;mi&nbsp;ta&nbsp;havárie vygumuje zapalování, že&nbsp;něco se&nbsp;se&nbsp;mnou stalo, co&nbsp;mne oddálilo psychiatrické léčebně, všechno to, co&nbsp;ve&nbsp;mně křičelo, teď utichlo, všechno to&nbsp;kočičí, co&nbsp;mi&nbsp;lámalo srdce a&nbsp;mozek, ventilovalo a&nbsp;já jsem seděl doma u&nbsp;okna jako propuštěný trestanec a&nbsp;jen jsem byl schopen zírat do&nbsp;srdce ticha a&nbsp;klidu. A&nbsp;tak jsem teď kráčel křupavým zmrzlým sněhem podle zamrzlé řeky, vítr chrastil ve&nbsp;světlém rákosí, norští hejlové mne nechali dojít k&nbsp;zmrzlým keříčkům bodláčí a&nbsp;po červených girlandách svých cihlově červených hrdélek odletěli na&nbsp;další bodláčí, přes zamrzlou řeku se&nbsp;tyčil černý les, tak jsem kráčel v&nbsp;kominíčkách a&nbsp;bílých ponožkách krajinou, kterou miluji od&nbsp;šesti let, krajinou fádní, a&nbsp;proto překrásnou, rovinou, ve&nbsp;které lze jít a&nbsp;už nevidět nic kolem sebe, ale rozmlouvat sám sebou, nebo nechat ať&nbsp;to&nbsp;rozmlouvá si&nbsp;duše s&nbsp;duchem a&nbsp;s&nbsp;elementy. Když mi&nbsp;bylo šest let, tak když jsem kráčel polabskou krajinou tam za&nbsp;pivovarem ke&nbsp;Komárenskému ostrovu, tam mi&nbsp;lákalo, co&nbsp;je&nbsp;dál za&nbsp;Komárenským ostrovem, co&nbsp;je&nbsp;za&nbsp;Písty, a&nbsp;v&nbsp;Pístech, co&nbsp;je&nbsp;za&nbsp;obzorem za&nbsp;Kostomlátkami? A&nbsp;tak mne tenkrát a&nbsp;pak ještě po&nbsp;dvacet let lákalo jít, pořád jít, pořád co&nbsp;je&nbsp;za&nbsp;obzorem? A&nbsp;tak jsem došel, pak dojel na&nbsp;kole až&nbsp;do&nbsp;Hamburku. Dneska ale už&nbsp;mi&nbsp;obzory nelákají, jsem šťasten tam, kde jsem, jsem šťasten, že&nbsp;vůbec jsem, že&nbsp;přenáším sebe o&nbsp;kousek dál a&nbsp;při tom mohu o&nbsp;čemkoliv snít, na&nbsp;cokoliv myslet, dokonce že&nbsp;už&nbsp;si&nbsp;mohu dopřávat ten luxus, že&nbsp;nemusím myslet na&nbsp;nic a&nbsp;tedy na&nbsp;všechno. Tak kráčím hlubokým třpytivým soumrakem, sníh křupe pod mými kominíčky, vysoký zmrzlý sníh, jako bych se&nbsp;prolamoval do&nbsp;oken pařníku, vlastně jsem teprve po&nbsp;té&nbsp;havárii zjistil, že&nbsp;až&nbsp;do&nbsp;té&nbsp;chvíle, kdy jsem přistál po&nbsp;srážce s&nbsp;nákladním autem v&nbsp;rychlosti devadesáti kilometrů, že&nbsp;do&nbsp;té&nbsp;chvíle jsem nevěřil, ale domníval jsem se, že&nbsp;ti&nbsp;druzí, že&nbsp;lidé jsou všichni daleko chytřejší, než jsem já, daleko morálnější, než jsem já, daleko hezčí, než jsem já, daleko… všechno že&nbsp;lidé mají dokonalejší, než mám já, že&nbsp;všichni mají perličku na&nbsp;dně, kdežto já&nbsp;tam mám od&nbsp;dětství pocit viny, od&nbsp;dětství jsem měl pocit viny, díval jsem se&nbsp;na&nbsp;lidi dokonce za&nbsp;mého dětství, několik cizích strejců, když jeli na&nbsp;bicyklu a&nbsp;já jsem se&nbsp;na&nbsp;ně&nbsp;podíval, slezli z&nbsp;bicyklu a&nbsp;dali mi&nbsp;hroznou facku, a&nbsp;pak si&nbsp;odplili a&nbsp;s&nbsp;ohromným zadostiučiněním zase nasedli na&nbsp;bicykl a&nbsp;jeli dál a&nbsp;já jsem si&nbsp;držel tvář a&nbsp;vracel jsem se, nebo jsem teprve šel do&nbsp;školy a&nbsp;styděl jsem se&nbsp;za&nbsp;to, že&nbsp;jsem něco zavinil, něco tak hrozného, že&nbsp;cizí chlapi si&nbsp;přečtli z&nbsp;té mé&nbsp;drzé tváře nějaký zločin, a&nbsp;sami mne potrestali, možná, že&nbsp;jsem dostával ty&nbsp;facky jako zálohu na&nbsp;něco, co&nbsp;teprve vyvedu, možná že&nbsp;jsem dostával ty&nbsp;facky, abych se&nbsp;vzpamatoval, dokud je&nbsp;ještě čas, možná že&nbsp;jsem ty&nbsp;facky dostával á&nbsp;conto těch mých koček a&nbsp;koťat. Asi proto jsem tenkrát jako chlapec a&nbsp;pak jako mladý muž neustále utíkal, prchal, pořád jsem chtěl dosáhnout k&nbsp;obzoru, abych se&nbsp;za&nbsp;ním ukryl, avšak vždycky jsem jen zjistil, že&nbsp;tam na&nbsp;té&nbsp;hranici se&nbsp;otevírá další obzor, a&nbsp;že musím zase uhánět a&nbsp;prchat k&nbsp;té čáře obzoru, která se&nbsp;mi&nbsp;ale pokaždé vzdalovala a&nbsp;vzdalovala, tak dlouho, až&nbsp;dneska, tady, jak kráčím podle zamrzlé řeky, celý obzor se&nbsp;ze&nbsp;všech stran obrací a&nbsp;jeho čáry procházejí mnou, vytvářejí střed, který mne nezasahuje, ale vrací se&nbsp;mi&nbsp;do&nbsp;ruky a&nbsp;k&nbsp;nohám jako bumerang. Sníh křupe pod mými kominíčky, botami s&nbsp;gumovou podrážkou, která když se&nbsp;otočím, zanechává v&nbsp;probořeném sněhu za&nbsp;sebou otisk velkého listu z&nbsp;akátu. Otáčím se&nbsp;znovu a&nbsp;vidím, jak za&nbsp;sebou zanechávám otisky v&nbsp;proboření, jako bych se&nbsp;bořil do&nbsp;dortu s&nbsp;cukrovou polevou… Když mne propustili z&nbsp;nymburské nemocnice, za&nbsp;týden, hned jsem šel do&nbsp;hospody k&nbsp;Tygrovi, protože můj vzor byl Niki Lauda, ten, který když téměř shořel i&nbsp;se svým závodním autem, tak za&nbsp;pět neděl už&nbsp;zase seděl v&nbsp;monopostu formule jedna, jako by&nbsp;se&nbsp;nic nestalo. A&nbsp;tam jsem se&nbsp;setkal s&nbsp;Ondříčkem, kameramanem pana Formana, připomenul jsem mu&nbsp;s&nbsp;velkým smíchem, jak před patnácti lety byl na&nbsp;tom pan Ondříček, když slavil narozeniny svýho syna, tak to&nbsp;napasoval s&nbsp;kamarádem do&nbsp;zdi, a&nbsp;roztřískali se&nbsp;ke&nbsp;smrti, ale pan Ondříček se&nbsp;ujal, a&nbsp;sešili mu&nbsp;obličej… A&nbsp;pan Ondříček mi&nbsp;ukazoval to&nbsp;sešívání v&nbsp;obličeji a&nbsp;s&nbsp;velkým smíchem dodal, víte, že&nbsp;mi&nbsp;ještě minulej tejden vy­jmuli z&nbsp;kůže nad obočím střepinku skla? A&nbsp;tak teď kráčím podle zamrzlé řeky, a&nbsp;takhle mi&nbsp;přijde se&nbsp;podívat na&nbsp;hladinu, ve&nbsp;které ještě zbyla růžová barva po&nbsp;západu, a&nbsp;nevěřil jsem svým očím. Ale když jsem se&nbsp;podíval znovu a&nbsp;zase, tak tam, několik metrů od&nbsp;zlámaného rákosí, byla živá labuť. Polekal jsem se, že&nbsp;v&nbsp;noci, jak bude zase vát od&nbsp;severu a&nbsp;podle nebe, jak zase bude patnáct až&nbsp;dvacet stupňů mrazu, lekal jsem se, že&nbsp;ta&nbsp;labuť musí přimrznout. A&nbsp;tak jsem sestoupil až&nbsp;k&nbsp;rákosí a&nbsp;díval jsem se&nbsp;na&nbsp;toho krásného ptáka, ano, byla to&nbsp;labuť, měla krásnou šíj, ale její oči sršely zlostí, že&nbsp;jsem tady, že&nbsp;se&nbsp;na&nbsp;ni&nbsp;dívám, viděl jsem, jak sníh vane po&nbsp;zamrzlé řece a&nbsp;je barvy mleté skořice a&nbsp;jak ten sypký sníh navává kolem labutě, jako vlnky a&nbsp;vodní pěna a&nbsp;tříšť kolem jedoucí lodě. A&nbsp;to, čeho jsem se&nbsp;lekal, bylo skutkem, ta&nbsp;labuť už&nbsp;byla přimrzlá, labuť tři metry od&nbsp;břehu, labuť téměř na&nbsp;dosah ruky. A&nbsp;protože jsem se&nbsp;bál, aby se&nbsp;led pode mnou neprolomil, lehl jsem si&nbsp;pomaličku na&nbsp;ty&nbsp;moje zlámaná žebra, tak jak jsem se&nbsp;naučil na&nbsp;vojně, lokty jsem se&nbsp;přitáhl, tak jsem ležel na&nbsp;břiše na&nbsp;zamrzlém stropu řeky, do&nbsp;očí mi&nbsp;vál skořicový sníh, a&nbsp;když jsem ještě po&nbsp;loktech se&nbsp;přiblížil, vztáhnul jsem ruku na&nbsp;labuť. A&nbsp;ona zaklonila šíj, měla ještě zlobnější oči, a&nbsp;mocně mne klovla do&nbsp;hřbetu ruky a&nbsp;syčela na&nbsp;mne, ale já, i&nbsp;když mi&nbsp;tekla z&nbsp;hřbetu ruky krev, jsem labuť vzal, drapnul jsem ji&nbsp;shora za&nbsp;křídla všemi prsty, ale labuť už&nbsp;byla přimrzlá, a&nbsp;znovu mi&nbsp;klovla do&nbsp;ruky a&nbsp;byla to&nbsp;rána jako sekyrou, a&nbsp;já jsem věděl, že&nbsp;kdybych se&nbsp;přiblížil k&nbsp;labuti tak, že&nbsp;bych se&nbsp;nad ní&nbsp;mohl sklonit, tak by&nbsp;mi&nbsp;dala zobanem, jako těžkým nožem mezi oči, že&nbsp;by&nbsp;si&nbsp;zlomila raději ty&nbsp;svoje nohy, kterými byla přimrzlá do&nbsp;ledu, že&nbsp;by&nbsp;si&nbsp;je&nbsp;raději vylomila… A&nbsp;potom, kousíček od&nbsp;labutě byl proud řeky, otvor v&nbsp;ledové ploše ne&nbsp;větší než maňásek, než prkénko… a&nbsp;tam proudila černá voda řeky, kudrnatila se&nbsp;hláď a&nbsp;tam jsem se&nbsp;bál. A&nbsp;hlavně ale jsem se&nbsp;bál úderu křídly, jednou jsem jen vzal labuť oběma rukama za&nbsp;její tělo, a&nbsp;dala mi&nbsp;oběma křídly takovou ránu do&nbsp;hlavy, že&nbsp;jsem omdlel… A&nbsp;tak jsem zacouval s&nbsp;těmi svými zlomenými žebry na&nbsp;břeh, ruka krvácela, díval jsem se&nbsp;s&nbsp;obdivem na&nbsp;tu&nbsp;labuť, těšil jsem se, že&nbsp;třeba přijde obleva, že&nbsp;třeba zítra bude svítit tak slunce, že&nbsp;sníh a&nbsp;led pod labutí roztaje, že&nbsp;se&nbsp;sem určitě přijdu podívat, a&nbsp;labuť už&nbsp;bude pryč. Když jsem vystoupil, tam na&nbsp;navigaci jako by&nbsp;spadla z&nbsp;nebes větev, tam ležela veliká větev, vzal jsem ji&nbsp;a&nbsp;vrátil jsem se&nbsp;ke&nbsp;břehu do&nbsp;zlámaného rákosí, a&nbsp;snažil jsem se&nbsp;vyprostit labuť, ale teprve na&nbsp;větvi jsem viděl, jak bych dopadl, mocnými ranami zobanu labuť tříštila nejdřív kůru na&nbsp;všechny strany a&nbsp;pak syčíc tříštila větev na&nbsp;třísky a&nbsp;mocným pohybem šíje vytrhla mi&nbsp;větev z&nbsp;ruky a&nbsp;odhodila ji&nbsp;od&nbsp;sebe, avšak dál byla pevně přimrzlá, a&nbsp;pak odvrátila zlostné oči ode mne a&nbsp;čechrala si&nbsp;peří, lísala se, hladila se&nbsp;zobákem, a&nbsp;opravovala se, odcházel jsem, a&nbsp;neustále jsem se&nbsp;otáčel fascinován jejím zjevením, a&nbsp;ona dál v&nbsp;mdlém zrcadlení večerního nebe si&nbsp;rovnala peří a&nbsp;hladila si&nbsp;je&nbsp;těsně k&nbsp;tělu šíjí i&nbsp;hlavičkou a&nbsp;zobákem, který teď byl jejím hřebenem, zatímco před chvílí se&nbsp;spíš podobal zahradnickým nůžkám. Tak jsem se&nbsp;vracel a&nbsp;vstupoval jsem do&nbsp;cápot, které jsem nadělal svými kominíčky, když jsem kráčel sem k&nbsp;labuti, která mi&nbsp;odmítla, abych jí&nbsp;pomohl, abych ji&nbsp;uvolnil, abych ji&nbsp;odnesl, jako by&nbsp;ta&nbsp;labuť věděla, že&nbsp;bych ji&nbsp;odnesl až&nbsp;domů, abych ji&nbsp;tam živil, tak dlouho, až&nbsp;přijde jaro, nebo až&nbsp;sama ode mne odejde nebo vzlétne a&nbsp;odletí. A&nbsp;když jsem se&nbsp;tak vracel domů, když se&nbsp;mi&nbsp;rozbolela zlomená žebra tak, jako bych si&nbsp;je&nbsp;znovu zlomil, začlo mi&nbsp;docházet, proti mé&nbsp;vůli začalo to&nbsp;ve&nbsp;mně zase myslet, že&nbsp;s&nbsp;tou labutí to&nbsp;nebude jen tak, že&nbsp;tu&nbsp;labuť tam narafičily ty&nbsp;moje ubité kočky, že&nbsp;labuť, aby odmítla, abych ji&nbsp;zachránil, tam posadil můj osud, to&nbsp;co&nbsp;na&nbsp;člověka přichází zvenčí, to&nbsp;co&nbsp;je&nbsp;součást, útržek poselství odjinud, že&nbsp;vlastně když jsem dovedl ubít několik koček, které tak vášnivě a&nbsp;nic jiného si&nbsp;nepřály, než aby byly se&nbsp;mnou na&nbsp;světě, tak právě tahle labuť, které jsem chtěl pomoci žít a&nbsp;být na&nbsp;světě, tak právě tahle labuť se&nbsp;obětuje, raději umře, jen proto umře, aby mi&nbsp;dokázala, ne&nbsp;že&nbsp;opak všeho je&nbsp;pravdou, ale obráceně že&nbsp;opak všeho není pravdou a&nbsp;že zase já&nbsp;jsem vinen tak, jako jsem byl vinen celým svým životem, i&nbsp;když jsem nevěděl proč a&nbsp;za co. A&nbsp;tak jak jsem vrávoral domů, v&nbsp;lese byla už&nbsp;tak tma, že&nbsp;jsem se&nbsp;řídil jen výsečí nad cestou mezi korunami… A&nbsp;doma pak seděl jsem na&nbsp;židli zase jako sypánek, tři kocourci se&nbsp;mne snažili rozveselit, zápasili, předstírali, že&nbsp;na&nbsp;ně&nbsp;přišla mešuge štunde, dělali kotrmelce, opírali se&nbsp;mi&nbsp;jeden po&nbsp;druhém o&nbsp;ramena, a&nbsp;dívali se&nbsp;mi&nbsp;do&nbsp;očí, ale já&nbsp;jsem hynul pod výčitkami svědomí, že&nbsp;jsem tu&nbsp;labuť nezachránil proti její vůli, jen proto, abych ji&nbsp;zachránil, abych měl klidné svědomí. A&nbsp;tak jsem si&nbsp;vzal prášky na&nbsp;spaní, ale budil jsem se&nbsp;každou půlhodinku, díval jsem se&nbsp;na&nbsp;hodiny a&nbsp;nemohl jsem se&nbsp;dočkat, až&nbsp;se&nbsp;rozední, až&nbsp;se&nbsp;zase vydám s&nbsp;malým žebříkem, tak jak se&nbsp;zachraňují děti, když se&nbsp;probořily do&nbsp;rybníka, položím žebříček a&nbsp;po něm se&nbsp;dostanu až&nbsp;k&nbsp;mé labuti, vyhledal jsem v&nbsp;kůlně kožené rukavice, aby mi&nbsp;neprocvakla kůži… A&nbsp;myslil jsem na&nbsp;ten večer, kdy jsem seděl s&nbsp;panem Ondříčkem, kameramanem pana Formana, který to&nbsp;napasoval autem do&nbsp;zdi, když slavil narozeniny svého synka, a&nbsp;zjevila se&nbsp;mi&nbsp;najednou ta&nbsp;ženská, která si&nbsp;k&nbsp;nám přisedla, tenkrát pršelo ten sedmý den po&nbsp;mé&nbsp;havárii, přišla oblečená v&nbsp;plášti z&nbsp;imitované kůže a&nbsp;zrovna takovým kloboučkem a&nbsp;měla dvě bílé berličky, byla nalíčená, z&nbsp;deštníčku jí&nbsp;crčelo, a&nbsp;pak s&nbsp;námi pila pivo za&nbsp;pivem, znala všechny sestavy Sparty a&nbsp;Slávie za&nbsp;posledních padesát let a&nbsp;zničehonic, jenom mně řekla a&nbsp;položila své nabarvené nehty na&nbsp;můj rukáv… teď vám něco řeknu, můžete to&nbsp;napsat a&nbsp;hned si&nbsp;jít pro zálohu do&nbsp;nakladatelství spisovatele… já&nbsp;jsem byla Sparťanka od&nbsp;tří let, tatínek, můj tatínek mne tam vodil, a&nbsp;teď si&nbsp;představte, bylo mi&nbsp;sedumnáct let, byl protektorát, země byla okupovaná, sám to&nbsp;víte, a&nbsp;já jsem šla do&nbsp;mý&nbsp;lože, kterou jsme měli s&nbsp;tatínkem, a&nbsp;když jsem přišla do&nbsp;lože a&nbsp;hřiště bylo vyprodané, čekala jsem jen na&nbsp;tatínka, tak přišel zřízenec a&nbsp;řekl, slečno, počkejte… a&nbsp;do lože přišel sám král komiků, Vlasta Burian, král komiků, a&nbsp;řekl mi, že&nbsp;v&nbsp;tý loži už&nbsp;bohužel nemám co&nbsp;dělat, protože, jak četl zprávy, bohužel tak můj tatínek byl popravený proto, že&nbsp;schvaloval atentát na&nbsp;říšského protektora pana Heydricha, a&nbsp;že mi&nbsp;může jen dát lístek k&nbsp;stání, že&nbsp;kdybych tady zůstala, tak vrhnu nedozírný následky na&nbsp;celý klub, protože kdo schvaloval smrt pana proktetora a&nbsp;byl za&nbsp;to&nbsp;popravený, tak se&nbsp;z&nbsp;národa odepsal… A&nbsp;já jsem se&nbsp;zvedla, a&nbsp;plakala jsem, a&nbsp;jak se&nbsp;tak deru k&nbsp;východu, tak proti mně jde Vojta Bradáč a&nbsp;Tonda a&nbsp;nejmladší Bradáč Ludvík a&nbsp;rozpřáhli ruce a&nbsp;objímali mne, protože mne měli rádi, a&nbsp;proč brečíš? A&nbsp;já jim to&nbsp;řekla, a&nbsp;Vojta a&nbsp;Tonda vykřikli, když ty&nbsp;nebudeš v&nbsp;loži, tak nehrajeme ani my… a&nbsp;ty Ludvíku, ty&nbsp;to&nbsp;zařídíš, ty&nbsp;ji&nbsp;vezmeš sebou do&nbsp;slávistický lože… A&nbsp;tak mne tam odvedli, a&nbsp;já jsem se&nbsp;nepodívala na&nbsp;fotbál, dívala jsem se&nbsp;na&nbsp;zem, na&nbsp;vajgly a&nbsp;sirky a&nbsp;kelímky od&nbsp;piva, a&nbsp;plakala jsem… O&nbsp;tom napište, a&nbsp;stačí, jen když to&nbsp;řeknete v&nbsp;redakci spisovatele, tak už&nbsp;si&nbsp;můžete jít pro zálohu, protože i&nbsp;vy jste náš král komiků… řekla a&nbsp;pila to&nbsp;svoje desátý pivo a&nbsp;já jsem pil víc piva než kdy jindy… Tohle jsem si&nbsp;převyprávěl zase a&nbsp;zas a&nbsp;kocourci už&nbsp;spali, a&nbsp;já jsem vyšel a&nbsp;ještě za&nbsp;tmy jsem si&nbsp;vzal žebříček, hezky jako kominík, žebra mne nebolely, neměly čas mne bolet nebo bolely, i&nbsp;ty zhmožděniny mne bolely, ale já&nbsp;jsem nic necítil, protože jsem byl hnán vinou, pocitem, že&nbsp;jsem neudělal zase to, co&nbsp;jsem měl udělat, a&nbsp;vyšel jsem a&nbsp;modlil jsem se, aby ta&nbsp;moje labuť byla ještě na&nbsp;světě, nic jiného než aspoň hodinu po&nbsp;tom, co&nbsp;bych ji&nbsp;zachránil, aby byla živá… A&nbsp;tak jsem kráčel zase po&nbsp;cápotách k&nbsp;labuti a&nbsp;nazpátek, bylo mi, jako bych si&nbsp;šel pro zálohu na&nbsp;tu&nbsp;povídku, kterou mi&nbsp;darovala ta&nbsp;paní u&nbsp;Tygra, padal jsem, několikrát jsem se&nbsp;svalil i&nbsp;s&nbsp;tím žebříkem, a&nbsp;tak já, král komiků, spisovatel, kterému často vypravují lidé bláznivé a&nbsp;sprosté příběhy, a&nbsp;dodávají pak s&nbsp;velkým smíchem, a&nbsp;tohle, jak jsme posrali schody, jak potom jedna slečna nazvracela do&nbsp;psacího elektrického stroje, tak tohle až&nbsp;budete vyprávět v&nbsp;nakladatelství, tak hned vám dají zálohu… tak já, král komiků, jsem stál na&nbsp;břehu, přes noc vál zmrzlý sníh, a&nbsp;já stál ve&nbsp;svých cápotách, lehounce zavátých, na&nbsp;východě se&nbsp;rozbřesklo, a&nbsp;kraj byl zalitý chlorovým světlem a&nbsp;růžovým arpeggiem proti toku řeky, když jsem se&nbsp;zadíval tam, kde včera byla ta&nbsp;labuť, měl jsem dojem, že&nbsp;už&nbsp;odešla, zasmál jsem se, zvedl jsem hlavu a&nbsp;troubil jsem k&nbsp;mrazivému nebi to&nbsp;svoje štěstí, že&nbsp;ten krásný pták, ten který každý v&nbsp;Anglii patří královně a&nbsp;kdokoliv by&nbsp;mu&nbsp;něco udělal, je&nbsp;žalován samotnou královnou, tak ten pták se&nbsp;zachránil a&nbsp;sejmul ze&nbsp;mne ten hrozný pocit viny… ale když se&nbsp;vyhouplo slunce nad zamrzlou řeku, tak tam, tři metry od&nbsp;břehu, tam byla něžná hromádka sněhu, když jsem se&nbsp;líp podíval, tak jsem viděl, že&nbsp;pod tím sněhem je&nbsp;ta&nbsp;moje labuť, která než jí&nbsp;zmrzlo srdce, tak stačila uložit ladně ten svůj krk do&nbsp;oblouku a&nbsp;stačila zasunout ten svůj zoban pod křídlo. Tak zasypaná navátým sněhem tam ležela jako překrásná socha, stydlo mi&nbsp;z&nbsp;toho pohledu srdce, její šíj a&nbsp;zoban ukrytý pod vzdutým křídlem tak vytvářely oblouk, mystickou unii, jako se&nbsp;lidské prsty spínají k&nbsp;modlitbě, tak do&nbsp;kruhu se&nbsp;uzavřela celá labuť, jako věčný návrat stejného, labuť, která včera odmítla, abych ji&nbsp;zachránil, abych ji&nbsp;uvolnil z&nbsp;ledu, ke&nbsp;kterému přirostla a&nbsp;přimrzla svým peřím… Položil jsem ještě žebříček, pak tak, těsně až&nbsp;k&nbsp;ní, jako by&nbsp;ten žebřík byl dělaný na&nbsp;míru, pomaličku jsem se&nbsp;vleže doručkoval k&nbsp;labuti. A&nbsp;tak, jako to&nbsp;dělávám v&nbsp;pražském bytě, než odejdu, tak třikrát zkouším, zda jsem zavřel plynový hořák, třikrát, zda je&nbsp;zhasnuté světlo v&nbsp;koupelně a&nbsp;na toaletě, třikrát, zda jsem zamknul a&nbsp;ještě pak se&nbsp;jednou navracím, abych všechno zkontroloval počtvrté… tak i&nbsp;když jsem viděl, že&nbsp;tam nemůže ležet nic jiného než ta&nbsp;moje labuť, přece jsem chvějící rukou odhrnul sníh, viděl jsem její vzdutá křídla, ale odhrnoval jsem dál, a&nbsp;ano, byla to&nbsp;její šíj… a&nbsp;pak, když jsem přeručkoval jako lenochod nazpátek, když mne po&nbsp;havárii už&nbsp;nebolelo vůbec nic, jen mi&nbsp;začlo bolet srdce, tak jsem znovu z&nbsp;břehu doručkoval k&nbsp;labuti a&nbsp;znovu a&nbsp;pak zase jsem zkoušel odhrnovat dál a&nbsp;víc sněhem zavátou krasavici, která snad jako by&nbsp;jen pro mne se&nbsp;upravila na&nbsp;můj pohled tak, že&nbsp;jsem zakřičel do&nbsp;temného jitra a&nbsp;hořce si&nbsp;uvědomil, že&nbsp;jako král českých komiků si&nbsp;mohu jít za&nbsp;tuhle příhodu pro zálohu, ale už&nbsp;ne&nbsp;do&nbsp;nakladatelství spisovatele, ale do&nbsp;samotné centrály ne&nbsp;smrti, ale pekla, ve&nbsp;kterém sám sebe budu vařit výčitkami a&nbsp;pocitem viny a&nbsp;hamby, které mne budou pronásledovat až&nbsp;do&nbsp;věčnosti… do&nbsp;samotného srdce nedozírných následků…</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zivot_bez_smokingu_009.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>